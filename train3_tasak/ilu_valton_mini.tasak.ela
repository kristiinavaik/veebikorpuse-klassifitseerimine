kirjak	ilu_valton_mini.tasak.ela	( kogust Meenutused eikuhugi välja jäänud miniatuurid ) Huumusest lõhnaval mullal kasvas inimeste sõber vana nõges . Ta oli juba pisut sorgus , aga tema lehel säras hommikune kastepiisk , otsekui oleks see olnud teemant . Selle ja küllap mitme järgmisegi teemandi eluea pidas nõges veel vastu – kui tal oli kord selline vääriskivi kanda ... Kollasel liivapõhjal vulises allikavesi , mis kaljupõuest välja voolas . Näljane kuulis vulinast mitmesuguseid sõnumeid ja neist tähtsaima : " Kõikide roogade aluseks on vesi ... " Tühi pudel seisis aknalaual , vastu valgust . Ta pungitas tähtsalt oma kumerusi ning näis lausuvat : " Praegu olen ma küll tühi , aga mind on võimalik täita vägagi väärtusliku vedelikuga . " Nagis rippus kuub , mis oli päevi näinud , kulunud ja võidunud , kuid sellel säras ees uhiuus nööp . " Me oleme veel kasutamiskõlblikud ! " näis ta lausuvat . Ullike istus maja ees vaibal ja lõikas lõnga suurest kerast juppideks . Tema kohal peatus mööduv härrasmees ning ütles tähtsalt : " Töö muudab maailma palet . " Paks valge udu moodustas tiheda müüri . Vaid haldjad astusid sellest vabalt läbi , kõndisid sisse ja välja , pajupõõsaste vahele , kõrkjatesse kasvanud ojakaldale . " Nad liiguvad umbes , " lausus selle kohta üks teadlane . Oma väärtust hindav meesterahvas oli arvamusel , et paljud inimesed ei saa tema pärast und . Naised sellepärast , et igatsevad tema järele , ning mehed sellepärast , et mõtlevad : mul peab olema mingi viga küljes , et naised vaatavad mitte mind , vaid teda ... Varasel hommikutunnil , kui tööleruttajad olid veel unised , kuid nende meeled olid vastuvõtlikud , nägid nad tütarlast , kellel oli peas rohkete sulgedega ehitud kübar . Kõik vaatasid kübarat ega pannud tähele tütarlast selle all . Ometi oli too just vastupidist lootnud ... Punasest puust laual käänulise küünlajala sees põles küünal , leek väreles ja moodustas igal hetkel uue skulptuuri . Mõni üksik neist talletus tütarlapse mällu , kes istus käsipõsakil laua ääres ja kelle mõtted viibisid kaugel teiselpool leeki . Selline oli kord kunstiteoste saatus ... " Olla ainult üks krussis karvake kusagil kingul , rasvakoe kohal , vaid vahel harva näha valgust , suutmata end ka siis selle poole sirutada , känguda oma olemisse – mis vääritu elu ! ... " kurtis ennast määranud inimene . Tekst seisis lugeja ees ning teatas : " Minu pinnal on sõnad ja sügavuses on mõtted . Aga kas sa leiad need üles , kui ma olen trükitud lamedale pinnale ? " " Ära muretse , " lohutas teda lugeja , " küllap mina sulle kolmanda dimensiooni juurde mõtlen ! " Minu juurde tuli tuttav vaimuhaige ning ütles : " Sa peaksid tõepoolest hakkama natuke selgemalt kirjutama , isegi mitmed meie raviasutuse patsiendid ei saa enam su teostest aru ... " Noor luuletaja tegi olulise uuenduse : tema värssides riimusid mitte sõnad , vaid mõtted . Ikka kolks ja kolks ... Õhtune taevas oli sünkjalt must , kaugemal sähvis välku . Kaks inimest vaatasid seda ilmastikunähtust pealt ning üks neist ütles : " See on tõesti kaunis ja ülev vaatepilt ! " " Miks sa nii arvad ? " küsis teine . " Sellepärast , et välk on kaugel ega ohusta meid . " " Mis armid need sinu kehal on ? " " Need on minu võitlustes saadud aumärgid ! " " Ja kus on sinu ordenid ja medalid ? " " Neid kannavad mehed , kellel niisuguseid aumärke ei ole . " Ilusa kujuga pilv sõudis üle taeva , kuid puud-põõsad ei pannud teda tähele , nad ägasid põua käes ja kisendasid taevaste poole . Pilv sai nende tähelepanematute peale pahaseks ning sadas veena alla . Tänulikud puud-põõsad vaatasid nüüd rahulolevalt taeva poole ning otsisid sealt toda ilusa kujuga pilve . " Raua jaoks oled sa muidugi vilets vennike , " ütles viil rasplile , kuid lohutas samas : " Aga eks ka puu ole kõva materjal ... " Raspel vastas seepeale : " Meie sinuga oleme mõlemad rauast tehtud , kuidas ma siis omade vastu ... " Asutuse väikeses eesruumis laua taga mängisid kaks meest kaarte . Tuli asutuse juhataja ning küsis : " Mida te siin ootate ? " " Et trumbid kätte tuleksid , " vastas üks mängijatest . " Miks te töökohal ei ole ? " " Seal teised segavad meil mängida , klõbistavad oma arvutitega , " vastas teine . Juhatajal ei sobinud mängu pealt vaadata , ta läks ära . Siseõuega maja lõõmas tules kõigist neljast küljest . Siseõuel värskelt niidetud rohul akaatsiapõõsa all magas armastajapaar . Tule pragina ja kuumuse peale ärkasid nad üles ning noormees viskus väljapääsu otsima , aga seda ei olnud . Varem või hiljem pidi kuumus hävitama kõik , mis oli õuel . " Mida me saaksime teha ? " ahastas noormees . " Naudime veel kord teineteist , kuni see akaatsia annab varju , " pani neiu ette . Aga noormees ei uskunud teise tarkust , vaid hakkas lauajupi ja rauakõverikuga üüristama murumättasse auku , et mõlemad jõuaksid varjuda maa jahedasse põue ... Ühel päeval jäi pereisa puunotina ühte kohta istuma ega võtnud enam kodakondsetega ühendust . Ta ei teinud välja naise ega laste pöördumistest või müksimistest . Aegajalt vaid pomises : " Head teed ! " " Kellele sa head teed soovid ? " küsis naine iga kord võpatades – ta kartis ja jälestas meeltesegadust . Lõpuks mees siiski vastas : " Te ju eemaldute kogu aeg minust ... " " Mis ime see on , kui sa niimoodi paigal istud , " ütles talle ärritatud naine . " Tee on täis ohtusid , " pomises mees . " Mina pean siin pingutama , et teiega midagi halba ei juhtuks ... " Imearst oli väsinud hädaliste tulvast , keda ta oma hingejõu abil ravis . " Ma valmistan teile vahendi , mis teid vabastab kõikidest hädadest , " teatas ta ühel päeval ning võttis sisse mürki , mis balsameeris ta keha . Nüüd tarvitses haigetel , kes uskusid , ainult puudutada ta kangestunud keha ning nad said terveks . Leidus vaid üks murelik , kes ütles : " Kuidas saaks talle teatada , et ta ravivahend toimib ? " Kaks armastajat kallistasid teineteist lamades ja üks käsi neljast osutus ikka üleliigseks . Kui nad oma tegevusest tüdisid , sirutasid kangestunud käed välja ning ütlesid : " Loodus on tark , ta teeb kõike liiaga ... " Suures sõjaväe laos oli üks püss äkki aru kaotanud . Ta kargles ringi ja tulistas huupi . See tema kaaslasi ei häirinud , küllap oli selliseid ennegi nähtud . Ometi küsis üks igavlev kahur temalt : " Mida sa , vennas , rabeled ? " " Tahan ennast maha lasta , " vastas püss . " Mitte et ma suurem kurjategija oleksin kui teie kõik , vaid sellepärast , et mina olen siin kõige vägevam , minu eest ei suuda seda keegi teine teha ... " Mehel ei olnud riideid ega raha . Ta palus naabrilt laenuks ühe linaseemne , istutas selle mulda . Kasvanud kuprast sai ta uusi seemneid ja istutas need järgmisel kevadel jällegi maha . Nii kordus see mõnda aastat , kuni kogunes hõlsti jagu linakiudu . Naaber oli jälginud üle aia ta tegemisi , kuid polnud lausunud ainsatki sõna . Kui hõlst valmis , viis mees linaseemne naabrile tagasi . See naeratas tänulikult ega viitnud enam aega üleaedse jälgimisega . Mees oli juba aastaid istunud pargipingil graniidist raidkuju vastas . Sagedased möödujad arvasid , et ta on peast segi . Aga mõni siiski ilmutas huvi tema vastu ning küsis : " Miks sa siin istud ? " Mees osutas peaga raidkuju poole . Küsija ei teadnud , kas see liigutus tähendas , et küsige raidkujult , või et tema ju kah istub , miks mina ei tohi , või et ta vestleb siin raidkujuga ning ärgu mööduja neid segagu . Või veel midagi peale selle . Mõni küsis teisiti : " Miks sa siit ära ei lähe ? " Istuja kergitas kulmu , ta näis vastu küsivat " Kuhu ? " Ja kui too üritas vastata : " Koju , " siis nihutas mees end veelgi kindlamalt istuma , otsekui olekski siin tema kodu . Seepeale kehitas küsija õlgu ning läks oma teed . Vastasistuvalt raidkujult ei küsinud keegi midagi ... " Su silmdast peegeldub põhjatu kõrb ! " " Aga sinu silmadest troopiline vihmamets ! " " Äkki annaks need maastikud ühendada ... " " Kui saabub kord häving , kuhu paned häbi pärast oma silmad , et sa selle vastu midagi ette ei võtnud ? " " Sinna , kuhu kõik teisedki . " " See pole õigustuseks . Igaühel on isiklik vastutus . " " Igas asjas on ka midagi head . " " Mida head saab olla üleüldises hävingus ? " " Seda , et siis on lõpp ka sinu moraalijutlustel ... " Juba nädalaid oli kestnud tuulevaikus ning tuuleveski mäe peal püsis liikumatu . Külamehed kogunesid veski juurde tuult ootama . Neid vaevas janu , nad tahtsid jahvatada linnaseid õlle pruulimiseks . Eemal nägid nad seismas võõrast mehikest . Külamehed heitsid aeg-ajalt pilke tema poole : kas tema seal ei hoiagi mitte tuult kinni . Lõpuks lähetati tema juurde kõige söakam meestest ja too päris mehekeselt aru . " Kui teile tuult on vaja , siis ärge istuge paigal , vaid liikuge . Sellest tuul tekkibki , " andis võõras nõu . Saadik läks omade juurde tagasi ning ütles : " Ah on üks vaimust vaevatu . " Noormees istus pargipingil ja vaatas , kuidas päikeselaigud mängisid murul . Need tekkisid puulehtede liikumisest ülal . Äkki kummardus ta kohale keskealine naine , kellel olid hallid salkus juuksed ja kuri kurd ümber suu . Ta sosistas : " Ma pean teile midagi ütlema . " Noormees ehmatas pisut , kuid osutas viisakalt kohale enda kõrval . Naine ei istunud . Ta silmad pildusid sädemeid , kui jätkas : " Kuradit ei ole olemas . Temaga ei saa arvestada . Parem on seda teada , et mitte pettuda , kui ükskord selgub ... " " Miks te mulle seda räägite ? " küsis noormees . " Ma ise avastasin selle tõe . Ma pean seda kuulutama , " teatas naine ja tormas järgmist kuulajat otsima . Tütarlaps komistas tänaval . Võõras noormees haaras temast kinni , et ta püsti jääks . Peagi nad abiellusid . " Igaüks on oma õnne sepp , " ütles tütarlaps sõbrannadele . Keset merd seisis väike saar . Ta kurtis mööduvatele laevadele : " Ma olen nii üksik . " Need ei teinud temast välja . Kord randus tema juurde vana räämas parklaev . See rõõmustas saart , kuid ta ei suutnud kurtmata olla : " Meri on ümberringi , see on nii tüütu . " " Kui ümberringi oleks maa , siis sa poleks ju saar , " lohutas teda parklaev . Üks inimene soovis võidelda Jumala endaga . " Milleks , " öeldi talle . " Jumal on su loonud ju enese näo järgi ! " Inimene vaatas peeglisse ja lõi siis peegli puruks . Nõnda alustas ta võitlust ... " Miks sa seda metsa raiud ? " " Ma tahan näha , mis on metsa taga . " Kokk oli väga kokkuhoidlik . Selleks , et viimseni ära kasutada järele jäänud roogasid , võttis ta tarvitusele mitmeid häid aineid uute roogade valmistamiseks . Tema valmistatud toidud läksid keskeltläbi kallimaks ja olid vähem maitsvad kui kokkade omad , kes olid vähem kokkuhoidlikud . " Rohkem vihma oleks vaja , " ütles pori . " Ei , hoopis rohkem päikest , " vaidles tolm . " Tolmu niigi kõik kohad täis , " sekkus vaidlusesse õhk . " Tolm oskab vähemasti lennata , " kaitses tuul . Saabus äkiline pakane koos lumega ning lõpetas vaidluse . " Mida sa teed ? " " Vaatlen iseennast . " " Ja mida sa seal näed ? " " Eimidagi sellist , mis sulle huvi võiks pakkuda . " " Seda ma arvasin . Hakkan kah ennast vaatlema . Leian ehk midagi , mida sullegi jutustada . " " Kuhu sa ruttad ? " " Ajalukku . " " Siis ei peaks sul ju kiiret olema . " " Ei , ei , sinna jõudmiseks tuleb rutata , et aeg enne otsa ei saaks . " Üks mees käis linnakese keskväljaku äärsel muruplatsil tiritamme kasvatamas . Ta tegi seda mitu korda nädalas ja seisis pea peal terve tunni – küll väikeste puhkepausidega . " Miks ta seda teeb ? " küsisid inimesed üksteiselt ja igaühel oli oma oletus . Need oletused jõudsid ka tiritammitaja kõrvu ning see innustas teda veelgi . Et oletajad isekeskis ei vaidleks , valisid nad esindaja ning see päris mehelt eneselt aru . " Tahan , et te märkaksite : ma olen inimene , " vastas mees . " Miks sa nii palju magad ? " " Sellepärast , et ma kardan surma . " " Ma ei mõista . " " Kui ma suren ärkvel olles , pean paratamatult viibima oma surma juures . Kui suren unes , siis on võimalus taas üles ärgata . " Ta tuli inimeste ette , kiskus oma rinnakorvi lõhki , võttis südame välja ning hüpitas seda peopesal , otsekui oleks see kuum . " Vaadake , see on mu süda . Ma tahaksin , et see oleks läbipaistev , aga sel on sees mingid punased kiud ja üks tume laik , mis vajub ühtelugu laiali . Süda ei ole ainult verepump , vaid ka sümbol , närvide hüpiknukk , ta reageerib igasugustele välistele ärritustele ... " Ta sirutas käe südamega ette , et inimesed saaksid vaadata , aga keegi ei teinud seda . Kes vaatas meelega kõrvale , kes sügas ennast , kes näris tubakat – teda nagu poleks seal olnudki . Haavunud esineja torkas südame tagasi põue ning pomises : " Eks uurige omaenda südant , kui teile minu oma ei meeldi ... " " Sa oled ju tuntud esteet , nii nõudlik poeesia suhtes , miks sa käid alati nendes räbalates ? " " Sellepärast käingi , et olen esteet . Ideaali saavutada pole võimalik . Räbalate asemele on ehk kergem ette kujutada kõige kaunimat riietust ... " " Just raadio on tapnud muusika ! Raadio on põhjustanud seda , et muusika on muule tegevusele vaid taustaks muutunud . Ta on võõrutanud inimese kuulamast , tähele panemast muusikas peituvat hinge . Raadiomuusika on nagu maali reproduktsioon , mida näidatakse teleri ekraanilt ! ... " Mees tahtis tõde kuulutada , aga õhk oli ebakindel element . Sellepärast läks mees kaelani merre , tõmbas kopsud õhku täis ning hüüdis tõe vette , et see kanduks kaugetele mandritele ... Talumees valmistas krati . See kandis kokku kollaseid kaselehti ning muutis need kuldrahdeks . Talumees kogus varanduse kirstu , midagi selle eest ostma ei hakanud . Sest kratt oli öelnud : " Kui ostad selle raha eest tühja-tähja , kaob kuld ja asemel on jälle kaselehed . " Kas keegi teist oleks talumehest targem olnud ning täpselt teadnud , mis ei ole tühi-tähi ? Neiu unistas elust sooja mere vaiksel saarel . Ta ehitas sinna lossi , rajas pargi ning püstitas suurte plataanide alla arvukaid lehtlaid , millistest osa olid salajased . Enamasti ajas ta unistades läbi nende rajatistega , mis tal juba olemas olid , aga mõnikord tuli idee ja ta hakkas õhinal midagi uut ehitama . Hiljem aga märkas , et tal läheb raskeks kõiki neid hooneid meeles pidada ja korras hoida . Pole võimatu , et mõni neist laguneski ära . Et ta aga oli loomult hoolas , püüdis ta oma unelemise tunnil kõik ehitised läbi käia ning üles võtta teda kunagi vaimustanud mänge . Selleks kulus kogu aeg , uuteks ettevõtmisteks ei jäänud enam sugugi jõudu . Neiu märkas , et ta väsib iga korraga ikka enam , sageli pidi ta unelemise katkestama ning sosistama oma lossidele ja lehtlatele : " Jääge jumalaga ! " Ta kartis ette seda päeva , mil päriselu segab vahele ning hävitab kõik tema rajatised . Kuningas kutsus õukondlased kokku ning ütles neile : " Lõvi nimetatakse loomade kuningaks , kotkast lindude kuningaks . Miks ? Sellepärast , et nad on kõige tugevamad ning võivad saagiks võtta ükskõik millise olevuse oma riigi piiridest . Kas mina olen teist kedagi maha murdnud ning ära söönud ? Ei ole . Ka kaunitele daamidele olen ma ainult lisanud ja mitte maha võtnud . Seepärast nimetage mind tänasest alates mitte kuningaks , vaid rahva teenriks . " Ühes vaikses maanurgas lõi mees maailma . Mitte üksi endale , vaid ka teistele , kõigile neile , kes selles maailmas elasid ja tegutsesid . Lõi mees maailma ja kõndis minema . Tuli tagasi saja aasta pärast . Tema loodud maailmas oli mõnigi asi muutunud ja kui ta olnuks kahtleja , poleks ta seda maailma enda looduks ehk pidanudki . Aga ta mäletas hästi seda paika ja loomise akti . Seepärast sai tema ainsaks mureks nüüd teha põhjalik inventuur ning välja selgitada põhjused , miks see või teine asi on teisiti . Alles seejärel tahtis ta maha istuda ning järele mõtelda , kas taastada endine olukord või mitte . Leidus poeglaps , kes ütles kohe pärast sündimist oma esimesed sõnad . Need olid : " Ah , ma olen nii tüdinud sellest maailmast ! " " Ma saan aru , igal inimesel võivad olla oma huvid ja kalduvused , aga ikkagi on huvitav kuulda , kuidas keegi oma hobi põhjendab ja õigustab . Ütle näiteks sina , miks sa lööd külge igale naisterahvale , kes su vaatevälja ilmub ? " " Alguses ei teadnud ma seda ise ka , see oli alateadlik tarkus . Aga nüüd arvan ma nii , et kui ma saan vanemaks , siis on inimeste seas liikudes tore peaaegu igas seltskonnas kohata daami , kellele ma olen kunagi külge löönud . See oleks nii lohutav , sest ma olen ju häbeliku loomuga ning mul oleks vanamehena raske uusi tutvusi sobitada ... " Tolm kattis kõik asjad , langes ka inimeste südamele . Algas arglik vihmasadu . Esimesed tillukesed piisad kohtasid maapinnal tolmuteri . Nad pidasid end sugulasteks ning alustasid vestlust . Tolm rääkis oma saavutustest ning ka inimeste südamest . Sellest vestlusest saigi alguse vihmapiiskade salasoov pesta inimeste süda tolmust puhtaks . " Ma armastan kogu inimkonda , sina oled üks osa sellest ! ... " " Ei ole kohmakamat looma , kui seda on inimene . Miks just temast sai looduse kamandaja ? " " Kohmakuse pärast saigi , ta pidi seda kuidagi kompenseerima ... " Hommikul teatas naine Norbertile : " Öösel on sadanud lund ja harakas kargleb lumel . " Norbert ainult nohises . " Ma näen , et sa ei usu mind . Lükka kardin kõrvale ja vaata . " " Milleks ? " ütles Norbert , " Praegu on juulikuu ja mingit lund ei saa olla . " " Ei , kullake , detsember on , vaata kalendrit ! " " Kas ma tõesti nii kaua magasin , " imestas nüüd Norbert . Nõid seisis aurava katla ääres ning nimetas järjest oma vihaaluse kõiki kehaosi , mis selle nimetamisega pidid otsekui katlasse langema ja hävitatud saama . Vaid vasaku jala kannakõõluse unustas nõid nimetamata , aga just sinna oli vihaaluse hing peitu pugenud . Nii ta pääseski . Tänaval , päise päeva ajal astus Norberti juurde võõras ning ütles : " Õnnista mind ! " " Mina ei ole ju vaimulik , " ütles Norbert imestunult . " See ei ole tähtis , õnnista ikka ! " " Miks just mina ? " " Ära küsi , õnnista , kui sinult palutakse ! " " Mis sul siis on ees või seljataga , võõras , et sind ükskõik kes õnnistama peab ? " " Kas see on nii tähtis ? Ma ei soovi ju sinult kohtuotsust , vaid õnnistust . Ära ole ihnus . " Hetkelise inspiratsiooni ajel õnnistas siis Norbert võõrast , aga pärast oli tal terve päeva tunne , otsekui oleks ta midagi endast ära andnud ja teadmata , milleks . " Ma vaatan , et sa oled tubli , teed vahetpidamata tööd . Mina saan kirjutada ainult siis , kui tähtaeg ähvardavalt peale rõhub . " " Mina samuti . " " Mis tähtaeg sinul siis on , kui sa teed niiöelda vabaloomingut , kirjutad jutte ja mitte teaduslikke artikleid . " " Eks ikka see tähtaeg , mis meil kõigil ükskord kätte jõuab ... " Kevadised puud olid veel raagus , aga juba pakatasid pungad ja näitasid rohelist . Oli lootuste aeg , haralised võrad vastu sinitaevast ei sisendanud nukrust nagu see oli tavaline sügisel . " Mis peab tulema , ei jää tulemata , " lausus naeratav puu oma naabrile . " Aga kui vahepeal midagi juhtub ? " küsis too õrritavalt , ilma et oleks kuulnud vinguva mootorsae lähenemist . Saatus tundus kevadel kuidagi eriti lähedal olevat . Kiriku sihvakas torn heitis varju üle ümbruse . Eriti kaugele ulatus see varahommikul ja hilisõhtul . Torn aga lasi aeg-ajalt helistada kella , mis lausus vabandavalt : " Ärge kartke mu musta varju puudutust , päike tahab nii ... " Väikelinnas püstitati suurmehele ausammas . Sambal kujutatu oli poolteist sajandit tagasi selles linnas – siis oli see veel küla – sündinud ja kohalikud inimesed ei teadnud midagi temast ega temaga seonduvast . Nad kogunesid kuju juurde ja keegi naljahammas lausus : " Kui sellele värgile siin paneks tiivad külge ja hammasrattad sisse , siis saaks sellest ehk tuuleveski . " " Miks sa vait oled , kui mina sind sõiman ? " " Ma lihtsalt ootan . " " Mida ? Kas seda , et mina kah vait jääksin ? " " Ei . Ma ootan seda , et su hääl aja seinalt mitmekordselt tagasi põrkuks ja ikka mahedamaks muutuks . " " Seda ma arvasin , et sa ootad mu surma ... " Naine surus huuled mehe väsinud laubale ja ta silmist voolasid pisarad . Need olid kuumad ja soolased ning tekitasid mehele ebamugavust . Too ütles : " Ära nüüd enam nuta , mul on juba parem . " Naine sosistas : " Ma nutan natuke veel , et sul päris hea hakkaks . " " Sa oled alati uus ja huvitav . " " Sa tahad sellega öelda , et oled minust tüdinud . " " Kuidas nii ? " " Kui tüdisid sellest , milline ma olin eile , siis tüdid ka sellest , milline olen täna . Mul pole mõtetki uus ja huvitav olla ... " Seal , kus raudtee vasakule pöördus , ütles vasakpoolne rööbas : " Ma lähen nüüd omateed . " " Eks ma pean siis kaasa tulema , " torises parempoolne rööbas . Aga paremale pööraval kurvil küsis ta teise käest võidukalt : " Noh , mis sa sellest minekust nüüd arvad ? " Vasakpoolne vaikis ja ootas oma tundi . Kui tee kulges pikka aega nöörsirgelt , siis oli neil igav . Kolm töömeest täitsid kraavi kruusaga . Mööda teed tuli loivates hulkur . Ta istus meeste juurde maha ning silmitses ainiti välkuvaid labidaid . Mehed ei lasknud ennast sellest häirida , kuid lõpuks lausus üks nendest siiski : " Näha , et see pole iialgi labidat peos hoidnud , aga teiste tööd oskab hea himuga vaadata küll . " Taas kühveldati kruusa vaikides , kuni hulkur end ohates püsti ajas ning meestele hüvastijätuks lausus : " Kraavi täita on palju kergem kui oma elu täita . " See oli vanasti . Nüüd on teisiti . Tookord arvati , et tarkus kandub mööda keha laiali verega . Et rõhutada kõrge aukandja kõiktarkust , värviti tema veresooned siniseks . Kellel oli rohkem siniseid sooni , see oli targem . Ilmselt aga polnud olemas nii tarka komisjoni , kes teiste tarkust oleks suutnud täpselt määrata , seepärast võeti aluseks muud näitajad . Igatahes sai pintsli ja värvipoti abil ära määrata , kellel on õigus teisele õpetussõnu jagada . Nüüd kasutatakse selleks hoopis kavalamaid võtteid . Lõkke ääres istus rändur ja puhus aina leeki suuremaks . " Tuld küllalt , jäta järele ! " kraaksatas talle kaaren puuoksalt . " Lõkkes on tuld küllalt , " selgitas mees linnule , " aga mina puhun selviisil lõkkele oma hingeleeki . " Välk vaatas pilve seest maapealset elu ning valinud koha välja , hakkas allapoole liikuma , kuid tardus siis äkki paigale . " See on loomuvastane , et sa paigal seisad , kuidas ma nüüd müristada saan , " sosistas talle kõu . " Kui sa vaatad , mis seal maa peal toimub , läheb sul igasugune müristamise tahtmine üle , " vastas välk ega liikunud paigast . Seisab seal tänapäevani ja taevas vaikib . " Miks sa käitud alati ja igas seltskonnas vastupidiselt juurdunud tavadele ? " " Keegi peab ju katsetama . Kasvõi selleks , et saadaks aru , et juurdunud tavad on parimad . " " Nii et sa nagu ohverdaksid ennast või nii ? " " Võibolla mõni uus komme lööb läbi kah . " " Oled sa siis oma eksperimentidest ka mingeid järeldusi teinud ? " " Ei , selleks pole mul mahti , mõtlen uusi tempe välja . Järeldusi las teevad teised . " " Noh , kui sa just hukkamõistu järelduseks pead ... " " Miks mitte , hukkamõist on vägagi konstruktiivne lähenemine ... " Ema istus lagedas stepis , surev laps põlvedel . Ta oli nii väsinud , et ei suutnud edasi minna . Ja minna polnud õigupoolest kuhugi . Kusagil ei teadnud ta ootavat abi . Ta surus lapse vastu rindu ning lootis , et viimased jõuraasukesed temast voolavad lapsesse ja leevendavad ta piinu . Kui ema väsimusest ja pingest suikus , ilmus kohale must lind , kes ütles : " Ära piina ennast , jäta laps mulle . " Ema ärkas seepeale ning virutas mättaga suunas , kus ta lindu oli näinud . Seda seal ometi polnud . Kui ta uuesti suigatas , ilmus lind taas . " Kas ussid maa sees on sulle armsamad kui mina ? " krooksus lind . Naine teadis , et mättaga virutamisest pole kasu , ajas end vaevaga püsti ning läks , hõõguv laps süles . Kuni ta liikus , ei saanud see häbematu lind vähemasti ligi tulla ... " Miks viimasel ajal ingleid näha ei ole ? " " Aga sellepärast , et nad on enesega väga rahul ja sellest paksuks läinud , nad ei suuda enam lennata . " " Miks nad siis enesega rahul on , kui kõik maailm on hädasid täis ? " " Inimesed peavad teadma , et inglitena saaksid nad muretud olla . See teadmine aitab leevendada nende olemasolevaid muresid . " Noormees seisis eksamikomisjoni ees ning alustas oma sõnavõttu järgmiselt : " Igas inimeses domineerib kas loov või interpreteeriv alge . Mina leiutan meelsamini jalgratast kui parandan autot . Valemid , mida ma järgnevalt esitan , võivad tunduda harjumatutena , aga neil on üks väärtus – võibolla kellegi meelest küll küsitav väärtus -ma olen need iseseisvalt tuletanud ... " Kuigi eksamineerijad ei tundnud noormehe esitatud valemites ära neid valemeid , mida nad semestri jooksul olid tahvlile maalinud , meenutasid nad teda kuulates omaenese noorust . Mis sellest , et mõne puhul oli see vaid kujutluslik . Vanas puumajas elas kaks peret . Kooliõpetaja oma laste ja lihtsa , kuid elurõõmsa naisega ning üksildane kirjanik . Ühel sügisesel päeval otsustasid linnavõimud maja kui inetu ja ohtliku lobudiku lammutada , elanikele aga pakuti korterid uutes majades . Need asusid teine teises linna otsas . Viimasel õhtul enne kolimist istusid naabrid ühiselt nostalgilisel söömaajal ning kooliõpetaja ütles : " Jah , kahju on , et peame nüüd lahku minema . Aga ma võin öelda , et te olete oma kirjatükkidega meile väga palju andnud . " Kirjanik vastas : " Seda , mida teie minule olete andnud , on võrratult enam . Palju detaile , ütlusi , tundetoone oma kirjutistes olen ma just teilt ammutanud , aga nendest veel olulisem on see rõõm , mida ma teie toredat perekonda jälgides olen tundnud , ja küllap see positiivne tunne avaldub ka mu siin majas kirjutatud teostes . " Naabritele need sõnad meeldisid , kuigi nad polnud ennast üheski kirjutises ära tundnud . Kooliõpetaja ütles pärast mõningast vaikimist : " Meie saame ka edaspidi teie teoseid nautida , aga teie ei tea meie elust siis enam midagi ... " Kirjanik naeratas . " Milleks mul siis kujutlusvõime on ... " " Sa oled nii tugev , ma ei saa sulle iialgi vastu , " sosistas naine mehele . " Miks sa siis üldse rabeled ? " " Et su jõudu tunda ! " " Kas pole need imelised käed ! Nad on terve elu tõstnud ja kandnud asju , hoidnud ja muutnud neid , võibolla tervet kümnendikku maailmast on nad puudutanud . Kõrged mäed ja suured metsad on neid käsi kombanud , meri on nende soojust enesega kaasa viinud . Aga kõige imelisem on see , et neid kuldseid käsi kamandab kuldne süda ... " " Nagu lõpmatuse osa on lõpmatus , nii pole ka viivuks pikendatud elul hinnamäära ... Just siis , kui on tegemist oma , mitte teiste eluga ... " Mees pelgas , et taevatähed tahavad teda oma kiirtega maa külge naelutada , ning seepärast veetis ta selge taevaga öist aega meres ujudes . Kui ta puhkas parajasti selili veepinnal , pilgutas üks tähtedest talle silma ning küsis : " Mida sa seal teed ? " " Otsin vett , " vastas mees . " Negatiivse ellusuhtumisega inimese komöödia kujuneb tragöödiaks , positiivne inimene aga muudab ka tragöödia komöödiaks ... " " Kuid kõige pikemad on ju antraktid ... " Norbert istus üksinda rõdul ja tundis äkki lihaküpsetamise lõhna . " Ütle , lõhn , kas sa tulid mind otsima ? " küsis Norbert lootusrikkalt . Lõhn keerles nõustumise märgiks ümber Norberti ninasõõrmete . " Ütle veel , kas ma arvan õigesti , et Norbertine on see , kes liha küpsetab ? " Uus ja tugevam lõhnaiil kinnitas mehe oletust . " Pean minema ja uurima ! " hõiskas Norbert ning sukeldus lõhnapilvedesse . Nüüd hõljus lõhn üksinda rõdul ja oli tähtis oma käskjala-ametis . " Öö värskendab lilli ja inimesi , aga nad ei pea selle peale mõtlema . Nad ei pea mõtlema , mida selle värskusega peale hakata , kuidas uuesti närbuda ... " " Kuidas välk sünnib , see on kindlaks tehtud , aga miks ta üldse looduses olemas on , sellele pole siiski ühest vastust . Üks oletus on selline : on tarvis üheks viivuks läbi valgustada maailma , et mitmed asjad temas selgemaks saaksid . Tänu hetkelistele sähvatustele on ühed ärganud usule , teised hakanud armastama maailma , kolmandad ära tundnud oma saatuse , neljandad näinud naabritüdrukus inglit , viiendad teinud teadusliku avastuse . Näete , ma loendan ju vaid toredaid asju , mis on selle kõrval mõni hirmunud lapsesilm , värisev hirv padrikus või söestunud puu ... " " Kas üheküürulisest kaamelist on võimalik teha kaheküürulist ? " " Väga lihtsalt . Lõika küüru keskelt tükk välja . " " Aga kaheküürulisest üheküürulist ? " " Veel lihtsam . Pane see välja lõigatud tükk kahe küüru vahele . " Ja mis loomakaitseselts sellest jutust arvab ? Mees oli hull vabaduse järele . Ta proovis mitmeid selle variante , aga igaüks neist oli seotud mingi ebamugavusega . Siis jõudis ta järelduse , et vabaduse annab varanduslik kindlustatus . Ta asus mammonat orjama . Ehitas raudse aida ning kogus varanduse sinna sisse . Kui ait sai puupüsti täis , jäi veel vaid ukse alla vaba platsike , kus sai kuidagiviisi püsti seista . Mees läks aita , pani ukse seest lukku ja pärast seda ei ole teda enam nähtud . Võimalik , et ta naudib seal oma vabadust . Noor kask kasvas välja vana männi juurte vahelt . Sirgudes põimis ta end ümber männi tüve , sest muud võimalust ei olnud . Mõni ütles , et vaat kus kaunis abielu . Teine arvas , et see on hoopis võitlus eluruumi pärast ja kolmas lausus , et mis seal vahet . Võimalik , et tütarlaps oli ullike . Ta korjas aasalt lilli , punus nendest pärgasid ja sidus neid kimpudeks . Ladus siis need tolmuse tee veerde suurele kivile ning ise istus kivi kõrvale ootama . Mitmed möödujad peatasid oma sõidukid kivi kohal , võtsid sellelt kimbu või pärja ning sõitsid edasi , heitmata tütarlapsele pilkugi . Aga tollel oli tunne , nagu võtnuks igaüks neist ära kübekese tema süütusest . Üks suurejooneline onkel , kes lillekimbu haaras , pani kivile vaskmündi . Tütarlaps viis mündi aasale lillede keskele ja ütles neile : " See saadeti teile , aga ma ei tea , mida te sellega peale hakkate . " Seepeale ruttas ta tee äärde tagasi ning istus ootama , kes võtab oma tõlda lillede asemel tema , kimpuköitja ning pärjapunuja ... " Ma ei eemaldu sinust seepärast , et ei talu jällenägemise rõõmu . See tunne on teeseldud , sest rõõm on enamasti läbi kulutatud enne kohtumist . Isegi lahkumine on talutavam , kui see ei veni liiga pikale . Ma lahkun sinu juurest vaid unenägudesse , aga sealgi pole ma vaba , sest ühtelugu ilmuvad seal nähtavale ahelad , millega sa mind oled köitnud ja mida päeval tähele ei pane . Hommikul seisad sa minu ees endisena . Päeva jooksul võid sa muutuda kuipalju tahes , aga hommikul oled ikka sama . Kui sa minust ära tüdined , siis tea , et maailmas pole asju , millest sa ei tüdineks . Ei tahaks uskuda , et just mina olen kõige põgusam nende seas ... " " Kellele on vaja su avameelsust ! See tekitab vaid ebamugavust teistele , sunnib neid avameelsele kuulamisele , aga avameelselt kuulata on veel raskem kui avameelselt rääkida . Kuuldu jääb kui mustus külge , kui sa võtad seda tõsiselt . Mustus ongi ju vaid see , millesse usutakse , mida võetakse tõsiselt . Ja kui teine on su avameelsuse vastu võtnud , siis maksab ta selle eest tingimata kellelegi kolmandale kätte oma avameelsusega ... " " Kas jutt on kunstist või ? ... " Mees seisis kõrgel kaldal . Selja taga oli hõre männimets , ees orus jõgi , selle taga mööda lagendikku laiali pillatud pajupuhmad . Kaugemal luha lõpus kerkis üksik küngas , mis oli otsekui küngaste rändel sinna ainsana maha jäänud . Hämaruse hakul tõusis jõest paks udu , see kerkis ikka kõrgemale ning uputas mehe enese sisse . Kõik sai üheks , mets ja niit . Mees haaras kinni pea kohal kiikuvast õlekõrrest , jalad kerkisid maast lahti , ta tegi kätega paar otsivat liigutust ning tundis , kuidas ta ujub udu sees . Ta sujus üle jõe , üle pajusaarte ning põrkas lõpuks peaga vastu küngast , mida polnud õigel hetkel märganud . Saadud löögist kukkus ta oimetuna maha , uppus uttu . Aga kui ta toibus , paistis päike . Mees kompas muhku peas , kuid polnud pahane künkale , mis kõrgus kui saladus luha kohal ja mille kallakul ta lamanud oli . Ta ütles : " Kui poleks udu olnud , poleks ma üle märja luha sinu juurde pääsenud . " Küngas vaikis , ta ei mõistnud seda keelt . Või oli ta kokkupõrkest saadud löögist ikka veel oimetu . ... See oli kuulus küngas , ümberkaudsed elanikud tundsid teda . Kui mees piibu tossama pani , tõusis künka tagant suitsu ja elanikud arvasid , et nende vulkaanikene on jälle tegevusele ärganud . Haljas mõõk helkles kuupaistel ja palus maharaiutud peadel öelda , kui ilus ta on . Aga need olid vaenulikult vait . " Paras , et ma nad maha raiusin , " mõtles mõõk , " kui nad millestki aru ei saa ja midagi öelda ei oska . " " Mis mõte oleks kogu sellel looduse ilul , kui mina seda ei näeks ! " Nii mõtleb ju enamik inimesi . Just eile hommikul oli ta jätnud ühe olulise asja tegemata . Seepärast üritas ta liikuda Maakera pöörlemise suunas nii kiiresti , et eilne hommik kinni püüda . Kahjuks oli veel hobuveokite ajastu ... " Selleks , et ma su jutust aru saaksin , pean iga su mõtte tõlkima omaenese keelde , see tähendab sobitama ta oma mõtete süsteemi . Järelikult ka väga tähelepanelikul kuulamisel ja kiire mõtlemise korral saan kinni püüda su jutust vaid üle lause , vahepeal tegelen tõlkimise ja sobitamisega ... " " Oota , pea kinni , sa räägid juba teist lauset järjest ... " Ühel päeval tahtis ta mõõta oma olemasolevaid teadmisi . Ta ladus need virna ning kandis tabelitesse . Kui ta seda oli hoolikalt teinud , sai ka mõni mitteteadmine teadmiseks . Ta nimetas seda siis avastuseks . Tuli sõber ja ütles : " Viidad aega . Uuri parem raamatuid ja kogu uusi teadmisi . " " Vaata neid avastusi , " vaidles tema , " need sündisid mitteteadmisest . Milleks ma uurin teiste avastusi , parem avastan ise . Võid sinagi , kui soovid , neid minu avastusi uurida ... " Plaatanipuu all istus vana naine ning jahvatas pika torukujulise veski sees kohviube . Tema ees pannil kuuma liiva sees seisid päevi näinud pika varrega metallkopsikud , millest auras välja kohvi hing . Naine müüs kanget jooki soovijatele ning need said vähese raha eest mõneks hetkeks õnnelikuks . Naise juurde astus hallipäine härrasmees , nuusutas kohvianumatest tõusvat lõhna ning ütles : " Teadlased eristavad kohvi lõhnas ligikaudu neljakümmet komponenti . Minule , lihtsurelikule , on kohvi lõhn ikka kohvi lõhn , kuigi iga sordi ja valmistamisviisi puhul mõnevõrra erinev . Aga öelge mulle , milliseid kohvi lõhnu tunnete teie kui sellel alal töötaja ? " Naine ei vaadanud mehe poole , kuid pomises siiski vastata : " Selles lõhnas on kaugete maade unistusi , on kohvipuude lootusi oma liiki jätkata , on korjajate ning töötlejate higi , on maitsjate eelaimuse mõnu ja kaubitsejate hõbedakõlinat . Minule tähendab kohvi lõhn pikka tööpäeva , teile aga targutusi . Võtke tass ja minge oma teed ... " " Miks te vaatate mind , võõrast inimest ? " " Ma ei tea küll teie nime , aga mu silmad juba tunnevad teid . Ja mu süda peksleb ärevalt , sest aimab tulevikku , ja veri ütleb teile juba " sina " ... " Metsatööliste väikeses seltskonnas oli mees , kes alati vaikis . Aeg-ajalt küsisid teised , miks ta midagi ei räägi . Kord vastas ta nõnda : " Mets on nii ilus , see ei vaja sõnu . " Teisel korral ütles : " Kurb olen . " " Mille pärast ? " küsisid teised . " Elu pärast , " vastas tema ja ei rohkemat . Kolmandal korral andis ta niisuguse seletuse : " Olen enesega rahul . Sõnad võivad selle tunde hävitada . " Enamasti aga oli ta nii süvenenud , et ei vastanud pärimise peale midagi . Siis jäi see kaaslastele mõistatada , millise tunde mõjul ta seekord vaikis . Suitsusammas korstna kohal jäi äkki seisma . " Tahan olla igavene ! " hüüdis ta . " Oi kui igav , " haigutas seepeale ülemine korstnakivi . Ta oli juba võrdlemisi murenenud . " Elu ei muutu paremaks ja sina ei saa nooremaks , miks sa siis alatasa lõbus oled , nalja viskad ja niisama lustiks luiskad ? " " Just sellepärast , mis sa ütlesid . " " Mõtle vähemasti surma peale ! " " Seda ma ju teengi : millal ma veel saan lõbus olla kui mitte elu ajal ? " Keegi oli viinud kristallvaasi kivi peale , mis seisis keset võilillevälja , ning sellesse torganud kõiga uhkema võililledest . Selle õie kuningapõli kestis aga napilt kaks päeva , siis oli ta närtsinud . Teised võililled õitsesid edasi . Kas seda too vaasi viija oligi tahtnud tõestada ? Võõras , kes külla oli saabunud , kõndis ringi , üks käsi kogu aeg rusikas . Külaelanikud arvasid , et ta peab nende peale viha või talitseb oma jõuetust . Kui temalt selle kohta sõbralikult aru päriti , vastas ta nõnda : " Mul on siin peotäis kodumaa mulda . See on väga hea ning viljarikas muld , see annab mulle jõudu . " Kohalik muld oli tõepoolest kehv ja toidulauaga oli pidevalt muret , aga külaelanikud pidasid võõrast oma mullapeotäiega siiski veidrikuks : selle piskuga ju oma pead ei toida ... Hall elu võtab pea halliks . Lapsed kiirustavad elada , enne kui see juhtub . Neil on salaliit päikesega , kuid suurema osa kirkust ammutavad nad enese seest . Kõrge kalju peal seisis vana maakividest loss . Uue aja ametnikud piidlesid seda mõnda aega ning ronisid siis üles , et nõuda lossielanikelt matriklit , kuhu nad oleksid uue viisi kohaselt sisse kantud . Või et leida vähemasti piibel , mille esilehel oleksid kõigi seal elanud hingeliste sünni- ja surmadaatumid kirjas . Aga lossis polnud matriklit , kirja ega piibliraamatut . Vaid lossivaim kolistas kivistes käikudes ringi , ta teadis peast kõiki , kes lossis olid elanud ja mis nendega seal oli juhtunud . Aga ametnikud ei saanud tema märkidest aru ning vahtisid tuima pilguga tühjusesse . Hädaliste kaebed põrkuvad vastu inimkoljusid ning paiskuvad õhuruumi tagasi . Aga väike osa nendest tungib ka läbi luuseina ja vahest tõukab just see inimesi liikuma – kui omaenda hädad on nõrgad ega käivita mootorit . Kui mehelt päriti , miks tal hernehirmutis keset elutuba seisab , siis vastas ta nõnda : " Põldu mul ei ole , mida lindude eest kaitsta , aga need tiivulised võivad läbi lahtise akna tuppa lennata . " " Ja mida neil siin nokkida oleks ? " küsiti . " Kes teab . Võibolla kirjatähti või siis mu teralisi mõtteid ... " Isa õpetas poega : " Ära taha olla lamp , mis kiirgab teiste lampide seltsis . Seal on niigi ere valgus . Ole parem vaikne küünal , mis pimeduses paistab versta taha . " " Aga kas ma üldse olen valgusallikas , " kahtles poeg , " võibolla peegeldan ma vaid võõrast valgust . " " Nii puhas peegelpind sa ei ole , ikka on osa valgust aegade jooksul sinusse imbunud ja seda sa kiirgadki . " " Ma voolan üle veinist , " lausus karikas , " aga kui sa minust jood , siis voolad sina üle tunnetest . " " Millistest tunnetest ? " küsis suu . " Oleneb , millisest mu servast sa jood , " vastas karikas . Naine lõhnastas end uimastava vedelikuga , kui läks kohtumisele mehega , keda tahtis hullutada ... Aga kui mees oleks jäänud tulemata , kas siis oleks ta ise hullunud oma lõhnadest ? ... " Selgita mulle , mida on ühist ja mida erinevat mehe-naise armastuses ja armastuses Jumala vastu . " " Ühist ehk seda , et mõlemas armastuses on palju salapära , kuid tegelikult puudub saladus . Mõlema armastuse puhul on tegemist kujutlusmängudega , kuid ka enese allutamisega ja lootusega toetusele ning jagamisele . Mõlemad armastused tingivad unustamist ja oma isekuse mahasurumist . Mõlemad armastused on pimedad ja kriitikavabad . Erinevat on nendes armastustes aga seda , et naine või mees on nähtaval , Jumal aga asub kusagil varjude taga , pimeduse põhjas . Mehe-naise armastus viib hingesidemete juurest kehalise läheduseni ja olmemurede jagamisele , Jumala-armastus jääb hingelisele ja vaimsele pinnale . Me peame pingutama , et saavutada armastuses lihtsust . Mehe-naise armastuses saabub see iseenesest ja võib lõpuks viia kustumiseni . Ka Jumala-armastuses on omad tõusud ja mõõnad , kuid tunnete vood on pikaldasemad . Näiliselt on mõlemal armastusel selged eesmärgid , kuid nendeni viivad teed on igal üksikul juhtumil erinevad ja need eripärad toidavad lõputult meie kujutlusi ... " " Pea nüüd kinni ! Ma saan aru , et sa suudad veel pikalt jätkata , aga mina küll midagi selgemaks ei saa ... " " Tead , mida ma sulle soovitan ? Lihtsalt armasta ja ära targuta ! " " Targutasid ju sina ! " " Ise palusid . " Vana karu oli nostalgilises meeleolus . Ta lebas , koon käppadel , kiirevoolulise jõekese kaldal ning vaatas , kuidas gorbuša tungib jõuliselt ülesvoolu . Ta oli mitmel aastal näinud , kuidas kala pärast kudemist loiuks jääb ning hukkub . Ta oli oma kiire käpaliigutusega neid kuhjade kaupa jõest välja õngitsenud ega olnud suutnud kõiki ära süüa . Vanaduses oli ta punase kala vastu ükskõikseks muutunud . Siiski ajas ta end urisedes tagakäppadele ja hüüdis : " Lollid ! Kuhu te trügite läbi kärestike ja üles koskedest ! Hukkute ju pärast kudemist ! " Karu kohal oksal hüples tsiitsitaja ning säutsus : " Mis sa õiendad teiste kallal . Kui sulle loomusund midagi ei loe , ära siis ka talveunne heida ! ... " Kuningas tundis halvasti oma riiki , selle piire ja võimalusi . Just seepärast ihaldas ta aina vallutada uusi maid . Tahtis muuta oma impeeriumi nii keeruliseks , et ka teised sellest suuremat aru ei saaks . Juveliiri juurde tuli tütarlaps suure vääriskiviga . Ta palus see purustada neljakümneks tükiks ning tükkidest valmistada talle kaelakee . " Kallis laps , kes siis vääriskivi tükeldab , " ütles talle vana juveliir . " Suur vääriskivi on haruldus , väikesi võib palju leida . " " Aga mul on see üksainus ja ma soovin endale keed , " vastas talle tütarlaps . Vanamees mõtles hetke ja rääkis siis : " Mul on elus olnud mitu armastsut ja need kõik on kildudeks purunenud . Kui sa oskad vaadata , siis näed mu kaelas keed nendest kildudest . Kas sina ei tahaks , et sul oleks elus üks ja suur armastus ? Ma teen sellele vääriskivile ilusa ümbrise ning keti ja kanna seda kaelas kui saatuse haruldast kingitust ... " Poisike hüples maakamaral ja see kõmises vastu . " Maa on minu pill ! " suurustas poisike . " Alguses me naersime koos ja naeruhelinad sõudsid üle meie kui taevased pilved . Siis me nutsime koos ja meie pisaratest moodustus järv . Me vajusime õnnelikult selle järve põhja . Seal all harisime üheskoos maad ja nägime vaeva . Meie õnn kestis tänu sellele , et olime ise enesele maailma valmistanud ... " Paarike oli leidnud õnnepaiga pehme metsa all ning elas seal üle igavikuhetke . Hirmsa jõuramisega lähenesid roomiktankid , mis harjutasid enesekaitset . Võimsad soomusmasinad purustasid oma teel kõik puud ja põõsad , aga paarike ei hoolinud nendest , sest neile oli loodus selleks hetkeks kinkinud surematuse ... Kui oled õnne pilgeni täis , jääb ka taevas sulle kitsaks . Sa põrkad ta piiride vastu ega tunne valu . Sulle ja su armastatule näib , et taevas kuulub vaid teile – ometi põrklevad seal oma joovastuses ringi ka kõik teised õnnelikud ... Mees sõudnud paadis . Linnud munenud paati munad . Mees lasknud munad nõuga vette ning hakanud nii ägedasti sõudma , et vesi keema läinud . Munad saanudki selmoel keedetud ja mees näljast päästetud . Kes ei taha , ärgu uskugu . " Kust sa võtad need laulud ? " " Jumal saadab . " " Aga sa laulad ju endast , mis temal sinuga asja . " " Küsi tema käest , miks ta nii teeb . " " Kas see kurbus ja rõõm , mis on su lauludes , on sinu või tema omad ? " " Kui ma laulan , siis mul on tunne , nagu näeksin maailma tema silmadega . " " Siis peaksid su laulud olema täiuslikud . " " Seda ma ei tea , mina olen võibolla tema pisike ja natuke moonutatud projektsioon siinsesse maailma ja praegusesse aega ... " Vanamees leidis tolmuse tee veerest räbaldunud ja näljast nõrkenud kerjustüdruku . Ta kandis tüdruku kätel koju , kasis ja kosutas teda , ehtis ja õpetas . Tüdruk osutus imeliseks kaunitariks ja kuuldus temast levis laia maailma . Sealt saabusid üksteise järel printsid ja vägilased , et paluda tüdruku kätt . Vanamees oli uhke , et tal oli nüüd kodus niisugune aare , ja ta polnud ka ihnur , ometi ei avanud ta koputajatele ust , vaid ütles neile , et valitsejanna pole veel valmis maailma ette astuma ... Lilled närtsivad armastusest . Nimelt sellest , et neid armastatakse , sest nad ei talu palavaid kallistusi . Järve kaldal laulis keegi oma nukrust , sellest lõi vetepind värelema ning kandis nukruse üle järve , kus külitas suur kõrv . See raputas ennast ühtelugu , sest liiga palju võõrast nukrust kogunes ta sisse . Kõrv leidis , et ta polnud seesugust rünnakut kuidagi ära teeninud , pahandas koguni selle peale , et oli loodud kuulma ... Noormees joonistas pika kepi abil pilve peale pilti . " Miks sa pilve peale sirgeldad , me ei näe ju sinna su joonistust , " öeldi talle . " Just nimelt , " vastas noormees . " Ma ei soovigi , et keegi aru saaks , mis tunded minu seest piltidena väljuvad ... " Ta istus merekaldal ja vaatas liivale rulluvaid laineid . Õhtu oli sume ja täis tähendust . " Ma täidan praegu kogu ilmaruumi , " mõtles ta , " aga miks on mu elul - nagu mingil näidendil - ühtelugu vaheajad ? ... " Linnuvanemad vaatasid hardunult ablast käopoega oma pesas ja arutlesid isekeskis : " Kuidas küll meietaolistel tavalistel lindudel on niisugune vägev poeg munast välja koorunud ... " Isalinnul oli küll vahel kahtlusi , et see suur muna polnud tema kaaslase munetud , aga ta ei söandanud seda ütelda . " Nii vägevaid poegi sünnib meie liigile harva , " arutles emalind , " sellepärast peame leppima nende teiste ja väetimate hukuga ... " Lained rullusid üksteise järel liivale ja äkki jäi üks nendest kaldal istuja jalgade ette seisma . Ta sosistas : " Seal kaugemal on merepõhjas üks aare , ma ise puudutasin seda . Mine ja too see ära ! " Istuja ei vastanud . Laine tahtis juba tagasi merre minna , kuid jäi kuulatama . Ta kuulis vere lainetust istuja soontes ning selle seest sosinat : " Aare on mu enese põues . Sellepärast ma siin istungi . " Ullikesel oli harjumuseks võtta maast kivikesi , puuoksi , kuivanud sõnnikut , sammalt , rohutuuste , mis just ette juhtus ja miskipärast tema tähelepanu köitis , ning vajutada vastu oma laupa , mille taga oli peidus tema haiguse kolle . Kohe pärast seda viskas ta võetu minema ning unustas selle . Ühel päeval lõi ta pea selgeks ning ta nägi maailma nii , nagu normaalsed inimesed seda näevad . Ta ei muutunud sellest õnnelikumaks , kuid rõõmustas siiski ning tahtis teada , milline oli nende maast võetud asjade seas see imevahend , mis ta terveks oli ravinud . Ta hakkas läbi käima kohti , kus ta viimastel päevadel oli viibinud , võttis maast kõike , mis näppu puutus , ning uuris , püüdes meelde tuletada , kas ta just seda või teist asja oli omale vastu laupa surunud . Maa oli täis ikka sedasama mis ennegi , imeravim pidi olema kõige tavalisem asi . Väga ihkas ta teada , mis vahend see küll oli , sest ta oleks ka teistele tahtnud seda soovitada . Seepärast jätkas ta visalt otsinguid . Tema praegune tegevus ei erinenud väliselt kuigivõrd eelmisest ning inimesed pidasid teda endiselt ullikeseks ... " Öö pakub varju ja kaitset , aga öö katva tiiva alla on pesa pununud ka hirm , mis päevasel ajal ennast näidata ei julge ... " Suve lõpul pillavad nad õielehed kõikeõgivasse mulda ning kõigutavad varre otsas tähtsalt oma seemnerikast kupart . Meil on ehk meel nukker lillede närbumisest , kuid teame , et järgmisel suvel need õitsevad taas . Vahest kordume ka ise oma eluringides , aga kes on see , kes vaatab pealt meie nooruse ja vanaduse vaheldumist ? Ja kuidas oskaksime selle pealtvaataja mõtteid ja meeleolusid ära arvata , kui ta silmitseb meie maha langenud õielehti ning vaagib meie kuparde raskust ? ... Elas mees , kes oli murelik nagu me kõik . Ta tootis kaupa , vedas seda turule , vahetas eluks tarvilike kaupade vastu , jagas seda lähedastele ning vastutas paljude eest . Ühel päeval nägi ta viirastust ning hakkas seda taga ajama . Mitte arvates , nagu oleks viirastuse tabamine talle erilist õnne toonud või tabamata jätmine õnnetust . Ta lihtsalt tundis , et see on ta kohus . See oli keeruline ülesanne tema elus . Kõik muud mured jäid tagaplaanile , tootmine ja kaubavahetus . Ei olnud tal terves ilmas nüüd tõelisemat asja kui see viirastus , mille täpset kujugi tal polnud tollel nägemise hetkel õnnestunud kindlaks teha ... Üks mees uuristas umbjärve põhja . Ta sukeldus iga natukese aja tagant ning tuli siis puristades pinnale , peo muda täis . Inimesed küsisid temalt : " Mida te sealt otsite ? " " Ma olen teadlane , " vastas mees , " ma tahan iga asja puhul tõelise põhjani jõuda . " Kui sa pole kordagi näinud , et lillel võib olla inimese nägu , kas sa siis oled tõeliselt hoolinud lilledest ? Kui sa ei näe , et paljud vastutulijatest on su kallima nägu , kas sa siis ikka armastad teda ? Kui sa pole märganud , et sinu kujutluses tapetud inimene on su enese nägu , kas sa oled siis vähem mõrvar ? " Mina olen ööliblikas , sina oled leek ! Luba , ma palvetan enne , kui tulen ... " Tütarlaps sai vaevalt kolmteist , kui eraldus maailmast . Ta kogus mitmevärvilist kangast ning riputas palakad ümber aiapingi . Ta istus päevade kaupa sellel pingil , kuid aeg-ajalt sirutas ta oma hoolitsetud jala palaka alt välja ning laskis seda näha juhuslikel möödujatel . See oli loomulik liigutus , aga mõnda pani imestama , kust ta teadis seda teha ... Pere oli harmooniline ja üpris musikaalne . Pereisa tellis meistrilt tohutusuure kandle , iga pereliige istus selle ise nurga juurde ja kõik koos hakkasid mängima , igaüks oma elu meloodiat . Kas olete juhtunud kuulma seda kontserti ? Kuulid vingusid üle majade ja tungisid läbi seinte . Inimesed olid varjunud sügavasse maantekraavi . Mõni kuulatas oma südamelööke ning arvas neid lähenevate tankide mürinaks . Pakkutulnute hulgas oli väike tüdruk , kes leidis kraavipõhjast siilipoja . Ta laulis siilipojale hällilaulu ja tema laul kostis üle lahingukära ... Mees istus aias ning peenikese pihlaka vari rõhus ta jalgadele . Ta püüdis seda ära lükata , kuid see ei õnnestunud . Aga näe , varsti tuli päike appi , nihutas varju kui muuseas kõrvale ... Loodus küsib iga oma alama käest , kuidas kasutab see aega , ning saab aina vastuseid , mis on täis lootusi . Kes valmistub õitselepuhkemiseks , kes ootab vilja valmimist , kes täiustab aastatuhandete vältel oma liiki . Keegi ei söanda olla nii isekas , et räägiks surmast ... Saatus oli kinkinud noorele naisele erilise omaduse : kui ta nuttis , tardusid tema pisarad sedamaid helmesteks . Ta valmistas säravatest helmestest kaelakeesid ja pakkus neid inimestele . Aga need ei võtnud vastu , nad ütlesid : " Miks tahad sa oma kurbuse ja hädad meie kaela riputada ! " Nõnda ei õnnestunud tal oma imevõimet maailma heaks kasutada ... Kui ta nuttis , ähmastasid pisarad pilgu ning maailm nägi välja teistsugune . Kord nutu ajal viirastus talle ühe mehe nägu . Kunagi varem polnud ta seda näinud . See nägu oli mehiselt kaunis ja eriliselt õrn . Pärast seda oli ta nuttes õnnelik , sest ootas , et too nägu viirastuks talle taas ... " Naisi ma eriti ei salli , nad on liiga tõelised , " jutustas tuntud helilooja . " Ma armastan haldjaid , käin nendega aasadel ja metsades sageli kohtumas ... Kuulete ju mu teostest nende nutuoigeid ja naeruhelinaid ? ... " Suure liiklusega tänaval kattis kaubamaja seina peegel , millel oli eriline omadus : see peegelas kõike minutise hilinemisega . Nii ei näinud inimesed sellest peeglist mitte ennast , vaid seda , kes oli peegli eest möödunud minut varem . See tekitas imestust ja võõrastust , sest väliselt ei erinenud peegel teistest ning inimesed olid harjunud nägema peeglist iseennast . Kuid tänav oli seal nii kiirevooluline , et imestamiseks ei olnud mahti , jõuti vaid põgusalt mõelda , millist kasu võis saada või tahta too tegelane , kes niisuguse peegli leiutas või selle kaubamaja seinale üles seadis ... Autor oli raamatu kirjutanud ja see oli tuhandetes eksemplarides mööda maailma laiali läinud . Seal konutas see paljudel riiulitel , vaid esimesed leheküljed lahti lõigatud . Sest raamat oli raskepärane , keegi ei viitsinud üle mõne lehekülje lugeda . Ometi leidus paar eluraskustest vaevatud inimest , kes seda raamatut lugema sattudes leidsid , et kirjutatu pakub neile kergendust . Sellesse süvenedes said nad elujulguse tagasi . Kahjuks ei seisnud autor iga oma raamatu kõrval ega saanud teada , et ta polnud seda siiski ilmaasjata kirjutanud . Ta oli näinud vaid tolmunud eksemplare riiulitel ... Muld kasvatab vilja näib et täiesti omakasupüüdmatult ja inimesel on põhjust talle tänulik olla . Aga et tänu teda liialt ei vaevaks , mõtleb ta , et muld ju ise ei tea , mida ta inimese heaks teeb , ta kasvatab , aga ka mädandab - ja võibolla koguni varitseb , et ka inimest ennast ükskord mullaks muuta ... " Mis on elus olulisem , kas kogumine või liikumine ? " " Kas need tegevused välistavad teineteist ? " " Loomulikult . Kui kogud , aheldab kogutu sind paigale , kui tahad jõudsasti liikuda , viskad viimane käest . " " Käisin hiljaaegu seenel . Kogusin kenakesti tänu sellele , et liikusin ... " " Miks sa kõnnid nii palju ? " " Selleks , et täita maailm oma jälgedega ... " Kui paistis ere valgus , võis mehe kortsulises näos näha risti asetsevaid triipe . Teati rääkida , et ta olevat istunud vanglas ning trellide varjud on jäänud näkku ... Noormees kirjutas palavikuliselt valgele paberilehele luuletust , kägardas siis lehe kokku ning pani sellele tuhatoosis tikuga tule otsa . Leegi kohal soojendas käsi . " Sooja oleksid saanud paberi põletamisest ka siis , kui sa sellele poleks oma luuletust kirjutanud , " ütles sõber talle pilkavalt . " Eksid , " vastas noormees . " Luuletamisest sain ma rohkem sooja kui paberi põlemise üürikesest leegist . " Noor naine ja pisut vanem mees istusid öö otsa diivanil ja vaatasid teineteisele otsa . Nad ei lausunud ainsatki sõna ega teinud tähenduslikku liigutust . Sõltumata sellest , mida nad teineteise vastu tundsid , ilmutasid mõlemad kangelasmeelt . " Valgustagu raamatud meid ! " ütles ta ja pistis neile tule otsa . Poiss istus teeveerel , näris rohukõrt ning jälgis silmadega , kuidas hall eeslike longib noruspäi mööda tolmust teed . " See olen ju mina ise , " taipas poiss äkki , " aga huvitav , kuhu ma praegu lähen ? " Kuna ta oma küsimusele vastust ei saanud , istus ta rohukõrt närides edasi . " See oli kaastunne , mis minus kõneles , " leidis ta siis ning vaatas , kuidas kurb eesel kadus teekäänaku taha . " Inimeste kombed on veidrad . Nad arvavad , et käituvad mingi mudeli järgi , aga tegelikult segavad kõik aeg vett , et nende mõtetest ja käitumise motiividest aru ei saadaks ... " " Kas te ei saaks väljenduda täpsemalt ? " " Ei , ma lihtsalt tõestasin segase jutuga oma seisukohta ... " Tööd otsiv naisterahvas astus bürooruumi , kus ülemus parajasti sõimas räigete sõnadega oma alluvat . Naisterahvas sattus seal valitsevast õhkkonnast segadusse ning endalegi ootamatult ütles : " Nii ikka ei tohi ! Iga inimene väärib lugupidamist . " " Teie ärge sekkuge võõrastesse asjadesse , " ütles talle sõimatu . Ka ülemus pöördus naisterahva poole ning lausus : " Ärge lootke , et ma teid tööle võtan ! Mulle aitab oma nõrganärvilistest . " Õiglustunne ja liigne aktiivsus olid naisterahvast alt vedanud ... " Miks sa seda võõrast meest lõid ? " " Väga mugav oli lüüa , sellepärast . " " Aga kui ta sind vastu oleks löönud ? " " Siis ma oleksin eest ära jooksnud . " " Aga see poleks ju sugugi mugav olnud . " " Mis parata . Iga hea asja eest tuleb siin elus maksta . " Hea inimene aitas purjus mehe rentslist üles ja oli valmis teda toetama . Ta küsis : " Kus on teie kodu ? " " Mu kodu on kõrtsis , " vastas joodik . " Aita mul sinna jõuda ! " Hea inimene talutaski teise lähima kõrtsini , et joodikust kiiremini lahti saada . " Kas ma ikka olen hea inimene , kui ma niimoodi teen , " mõtles ta ise seejuures . Poissmees õpetas naisterahvale , kuidas on õigem sukatrippi kinnitada . Naisel oli asja vastu huvi , aga kõrvalseisjad arvustasid miskipärast nende pusimist ... Ühiselamu koristaja ilmus rektoraati ning nõudis professori palka . Ta ütles : " Mina olen tegelikult ainus , kes neid üliõpilasi üldse kasvatab . " Kaupluse ees seisid kolm kaunist neidu ja vestlesid omavahel edvistades . Pingil istus noormees , kes vahtis neidusid ahnelt ja avalikult . Mõne aja pärast möödus kauplusest neljas neiu , kelle nägu noormees õieti ei näinud . Kuid ta vinnas end pingilt püsti ning lonkis tollele neljandale järele ... Ühiselamu toas elasid kaks sõpra . Üks ärkas alati õigeaegselt , teine oli hommikuse unega . Kui sõber teda äratas , sai ta kurjaks ning käskis ennast rahule jätta , hiljem aga pahandas teisega , et oli loengule hiljaks jäänud , kuna ei aetud õigel ajal üles . Siis hakkas sõber uniselt toakaaslaselt iga kord eraldi lehele allkirja võtma selle kohta , et ta teda on äratanud . Hiljem tapitseeriseid nad üheskoos ja sõbralikult nende allkirjalehtedega oma tuba ... " Kui sulle endale meeldib nauding , siis mõista ka teise naudingut ! Vaata , millise eneseunustusega see sääsk su verd imeb ! Lase tal olla ! " " Seepärast ongi õige ta ülima naudingu hetkel maha lüüa , et ta pärast naudingut ei tunneks pettumust ja eluraskusi . " " Inimene peseb ennast kätega sellepärast , et ta on kohmakas ja mitte nii painduv kui kass , kes saab ennast keelega puhtaks lakkuda ... " " Oleksid nad siia väljakule selle kuju asemele parem avaliku väljakäigu ehitanud ! ... " " Kuidas sa võid sedamoodi rääkida ! Niivõrd lugupeetud tegelase kohta ... " " Seda ma ütlengi , et ei kõlba tema postamendi peal ennast tühjendamas käia ! ... " Disaineritest ja muudest ekspertidest koosnev komisjon hindas kõiksuguseid tooteid seinast seinani . Rongi hädapidur näiteks praagiti välja põhjendusega , et see on liiga ilus ja mugav , see ahvatleb igaüht kinni haarama ja sikutama ... Nõukogude ajalehes oli positiivne uudis : seal ja seal katkestati kaheks päevaks tulistamine , et oleks võimalik evakueerida naisi ja lapsi . Nii sai avalikkus teada , et üldse oli tulistatud . Meri loksus ääretuna ja hallina vastu kallast . Veepiirile tuli tütarlaps , võttis kaelast kee ja pakkus : " Tahad , meri , võta see endale ! " Meri ei vastanud ja pettunud tütarlaps pani kee kaela tagasi . Siis võttis ta maast peotäie liiva . " Või meeldib liiv sulle rohkem ? " Lainte kõne jäi endiseks ja tütarlaps ei mõistnud seda lugeda . Igatahes näis , et meri ei teinud vahet ehtel ja liival . Künkale kasvasid kevadel rohelised juuksed , hilissügisel muutusid need pruuniks ja talveks oli künka pea hall . Inimesed võtsid need muutused teatavaks , kuid küngast endasarnaseks siiski ei pidanud ... Mees võttis maailma suhu , kuid ei neelanud seda alla . Kui ta oli maailma taas suust välja süljanud , ütles ta : " Soojutasin ja niisutasin seda pisut . " " Kogu atmosfäär kipub mu kopsudesse , aga mina ei suuda nii palju vastu võtta . Ma hingan ta välja ... " Norbert avas tütarlapse hinge , et teada saada , mis on seal sees . Seal sees oli kõik see , mida Norbert teadis oma varasematest kogemustest olevat ka mõnel teisel tütarlapsel ... Aga oli ka midagi ainukordset lisaks ... " Korteriprobleeme on mitmesuguseid . Vahel ei mahu hing tuppa ära ... " Ametnik ei võtnudki ootajaid vastu . Ta ütles kontorist lahkudes neile : " Ma soovin , et te veel kaua elaksite . Ma ise samuti . Teie asja arutame võibolla tuleval nädalal . " Norbert ei tahtnud minna teise maailma põhjusel , et kartis seal ees leidvat aina enesele sarnaseid olevui . Siinses maailmas oli ta igatahes üks ja kordumatu . Ta tahtis enesest jätta jälje , see oli otsustav toiming elus . Ta heitis alasti külmunud maale ja see sulas tema keha kontuurides üles . Jälg oli hästi nähtav , kuid ta ise oli külmast nii oimetu , et vaevalt seda vaatas . Kevadel sulas maa kahjuks üles ja tubli inimese elujälg kadus . Kunstnik istus merekaldal , tühi lõuend molbertil . Ta ei märganudki , kui merel tõusis torm . Ta ärkas reaalsusesse tuulekohina ja vahuharjaliste lainete ähvardava mühina peale . Siis haaras ta kohe pintsli ja surus molbertijala põlvede vahele , et torm seda pikali ei viiks . Torm katsus jõudu nii lõuendi , pintsli kui ka kunstniku enda kallal , kuni murdis lõpuks oma selgroo . Kunstnik aga oli kogu tormihoo endasse kogunud ning kandis kiirete liigutustega värve lõuendile . Tormil ei jäänud muud üle kui vaibuda : ta oli maaliks tarrutatud . Korraldati suur lõikelillede festival . Pidupäevad meeldisid asjaosalistele , lilled andsid mõista , et soovivad sellel kokkutulekul viibida kuni surmani . " Liivaluited on tardunud merelained , mis kunagi on tormakalt kihutanud üksteise kannul , nüüd aga ära väsinud ja igavesele unele heitnud . " " Aga miks nad siis liivast koosnevad ? " " Sellepärast , et vesi ei seisaks ju nii ilusasti paigal ... " Iga asja peale vastas ta leplikult : " Jah , jah . " Oli ilmne , et ta viibib mingis teistsuguses maailmas . Ja küsijad ei saanudki teada , kas ta seal teistsuguses maailmas ütleb vahel ka " ei " . Mägilane ratsutas tulisel hobusel . Ühel mäeharjal märkas ta äkki , et teda kannab tuul ja hobune on alt kadunud . " Kuhu sa mu ratsu oled pannud ? " küsis ta tuulelt . See vastas : " Mul oli raske teid mõlemaid kanda ... " Noormees ja neiu jalutasid esimest korda õhtuses aias . Nad olid teineteisele veel peaaegu võõrad . Ootamatult küsis neiu : " Kas te kujutate enesele ette , et ühel päeval võib tuul äkki puhkeda õitsele ? " Noormees oli vastusega natuke kimbatuses , kuid ütles siis : " Ka minul on optimistlik meelelaad ... " Norbert mäletas oma isa halvasti ega teadnud ka kuigivõrd hästi tema elukäiku . Aga oma aastaid lugedes ja ennast kõrvalt jälgides võrdles ta enda elusündmusi ja üleelamisi isa omadega , milliseid tollel võibolla polnudki . Kui ta jõudis elueani , millises vanuses isa oli surnud , kadus tal äkki pind jalge alt , ta otsekui rippus õhus ilma ainsagi toeta ning pidi olema oma üleelamistega üksi ... Pandi tähele kummalist nähtust : suure tormi ajal paindusid kõik puud salus tuule järgi viltu , ainult üks seisis täiesti sirgelt . " Kas sa oled tuule sugulane ? " küsiti temalt . " Jah , " vastas ta väärikalt . Kui torm rauges , vajus just see puu teisele poole viltu . Küllap igatsusest sugulase järele ... Grupp noori kunstnikke pidas pidu mägisel aasal . Kõigil olid küll vahendid kaasas , et maalida kaunist maastikku , kuid piknik pakkus esialgu rohkem huvi . Vaid üks nendest , vahest kõige algajam , eraldus teistest ning maalis . Kuid mitte maastikku , vaid autoportree . Kasutamata seejuures peeglit , üksnes mälu järgi . Kui portree valmis , jooksis ta seda vaimustunult teistele näitama . " Kas pole pilt palju parem kui originaal ! " hüüdis ta . Sõbrad ei jaganud talle erilist tunnustust , vahest see polnud nende vahel kombeks . Vaid vanim neist , grupi autoriteet , ütles laisalt : " Kunstnik peabki oma loomingut rohkem armastama kui iseennast . " Kunstnik Ling oli kümneaastane , kui sai teada , et ema oli surnud teda sünnitades . Ta käis pärast seda kaua masendunult ringi ning läks lõpuks targa juurde palvega : kas ei saaks ta ise ükskord sünnitada , et sellega võtta nagu osa ema toonastest vaevadest enese kanda . Tark ütles talle : " See ei ole võimalik . Leia teistsugune väljapääs oma valule ! " Sellest päevast alates hakkas poiss maalima . Kõik need kaunite naiste portreed tema rohkes loomingus on kujutlused oma tookord kakskümmend neli aastat vana olnud emast . Tuntud maastikumaalija Kong oli nooruses kirglik mägimatkaja . Ta otsis aina uusi paiku ja enneolematuid elamusi . Kord mägedes jäi ta laviini alla , kuid pääses siiski eluga . Suure vaevaga lohistas ta end inimrajani . Selleks kulus mitu päeva ning ta haavad läksid mädanema . Arstide püüetest hoolimata temast enam ringi liikujat ei saanud , ta oli aheldatud oma kodu ja hooldajate külge . Pärast seda pühenduski ta maalimisele . Südames jäi ta truuks oma kirele ning maalis aina mägimaastikke , eales kordamata samu paiku ja motiive . Kärsitus elas endiselt ta südames ja see andis talle suure viljakuse . Kunst on sageli võlgu inimese õnnetustele ... Gröönimaa kunstnik Hensen sattus kord seltskonda , kus kaks inimest olid talle nii ebameeldivad , et ta ei tahtnud neile teretuseks kätt anda . Ta joonistas kiiresti kahele paberilehele käe ning ulatas neile . Kuuldavasti hoidvat nood inimesed kunstiteoseid siiani alles ... Kui valitseja oli kõikmõeldavad autasud kätte saanud ja kamarilja ei teadnud enam , kuidas tema ees lipitseda , tuli keegi mõttele kõrge aukandja üle kullata . Galvanotehnika oli tollal just uus leiutis . Valitseja asetati kullavanni , kinnitati elektroodid ja kullasurma ta surigi . Esimest korda ei olnud töökoja meistritel kullast kahju ... Kunstnikud Torten ja Metausen olid vihavaenlased . Nad solvasid teineteist igal võimalusel . Kord maalis Torten Metausenit loomutruu laibana kirstus . Sõbrad ütlesid : " Ära tee , see tuleb sulle enesele kätte . " " Mis sellest . Kord sureme kõik , aga pilt jääb alles ! " Metausen samaga ei vastanud . Kummalisel kombel jättis ta Torteni kiusamise sootuks järele . Teda nähti isegi vaenlase ateljee akende taga piilumas teise töid . Ka Torten ise oli pärast seda muutunud . Ta oli oma maalist nii sisse võetud , et tegi sellest aina uusi variante . Ikka vähem tundis ta seejuures õelust Metauseni vastu . Võimalik , et ta hakkas lõpuks oma kujutamise objekti armastama . Sest öeldakse , et ilma armastuseta objekti vastu tõeline kunst ei sünni . Muutust panid tähele ka Torteni sõbrad . Nad ütlesid : " Pilt on pilt . " Verivaese kunstniku lõbuks oli maalida uhkeid losse ja grupipilte , kus ta poetas ka ennast kõrgete aukandjate seltskonda . Kord maalis ta aga end troonil istuvaks isandaks , kuldne kroon peas . Kuid selle ülbe pildi peitis ta karistuse kartuses ära . Aga keelatud vili on magus , ta võttis seda pilti ühtelugu peidikust välja ning imetles . Kord sattus naine sellele peale , kohkus ära ning viskas pildi kaminasse . Kunstnik silmitses põlevat pilti ning nägi end kuldse krooniga veel ka täiesti sõestunud lehel ... Nguenist sai kunstnik selmoel , et keiser lasi tal riigisaladuste väljalobisemise eest keele suust lõigata , tema aga ei taltunud , vaid hakkas nüüd impeeriumi saladusi avalikustama oma maalide kaudu ... Kui päike välja tuli , tardus loodus paigale ning sirutas tema poole tervituseks tuhanded aurulondid ... Keegi tegelane tahtis sooritada puhkamise rekordi , ta lamas liikumatult aias puu all , kuid ei pidanud üle kahe nädala vastu . Igavik tuli meelde , just see segaski ... Mehel olid unistavad silmad , aga sõjakas iseloom . Ta valmistas puust hirmuäratava väljanägemisega ratsu ning kappas sellega mööda linna ringi . Keegi teda eriti ei kartnud , kuid ometi öeldi : " Kellel on niisugune hobune , sellest ei ole head oodata . " Kuid samas lisati : " Kellel on sellised silmad , seda pole põhjust karta . " Seepeale lasi mees ratsu üksinda linna peale kappama , et tema leebe pilk ei segaks inimestel hirmu tundmast . Tuppa astus tagasihoidliku välimusega mees , kelle silmavaates oli midagi fanaatilist . Ta ütles : " Ma tahan teid õpetada õigesti elama . " " Me elame niigi õigesti , " ütlesid toasolijad . " Ärge takistage mul täita oma ülesannet . Mina manitsen ja teie kahetsege ! " Jutuajamine toimus , kuid üsna varsti kujunes olukord vastupidiseks : toasolijad manitsesid ja võõras kahetses ... " Ka naistel on habe , aga see kasvab sissepoole , " teadis mees , keda mõni nimetas naistevihkajaks , aga kes tegelikult oli lihtsalt asjatundja ... " Piitsutamisväärsed asjad on niigi teada , nende arvel pole mõtet nalja teha , " selgitas tuntud satiirik . " Sellepärast sarjan mina just positiivseid nähtusi ... " Norbert liikles tänaval . Vastu tuli naisterahvas , kes tõstis äkki pilgu ning pani täistuled peale . Pimestatud Norbertil õnnestus suurivaevu liiklusõnnetust vältida . Aga siis , kui ta naisest juba õnnelikult möödas oli , kahetses ta seda . Kõik me seisame redelil . Allpoolseisjatele võivad ülemised pähe astuda , aga ülemiste oht on siiski suurem : nad võivad kõrgelt alla kukkuda ... Mehe näo peal oli suur paise . Ta juhtis kõigi tuttavate tähelepanu sellele . " Me näeme seda ju isegi , " ütlesid nood . " Ma soovin teid lihtsalt ennetada , " selgitas mees , " et te ei hakkaks mu hädale osutama . " " Kas meie tänane luule jääb inimlukku tõesti nii , nagu hajub õhku hällilaul , mida ema lapsele korraks ümiseb ja hiljem enam ei korda ? Ja just põhjusel , et laps on suureks kasvanud , et pole enam kedagi , kes ema laulu mahedat , uinutavat kõla maailma tuhandest häälest eraldada oskaks ? ... " Kui mootor käivitus , hakkas kõige valjemini plärisema plekist alus , mille külge kinnitatakse numbrimärk . Teda kuuldi lausuvat : " Ma ei taha väita , et just mina auto küljes see kõige olulisem detail olen , aga nagu kuulete , on minulgi oma ülesanne täita ! ... " Lennukilt alla heidetud pomm mõtles maa poole langedes nõnda : " Küllap olen ma segane , et ma niimoodi läbi õhu lendan , aga kui ma ükskord vastu maad põrgates plahvatan , küllap siis saan terveks ... " Kunstnik võõpas oma näo lubivalgeks ning selgitas seda tegu järgmiselt : " Tahan olla maailma värvide suhtes erapooletu , muidu arvatakse , et ma maalin piltidele toone oma näovärvist ... " Teadlased jagasid nähtused omavahel ära : astronoomid paigutasid ajaloolaste valged laigud oma mustadesse aukudesse ja füüsikud geograafide valged laigud oma mustadesse kastidesse . " Kohe hakkavad need läbi kumama ja nii saame oma mustadele nähtustele valge hinge , " ütlesid tublid teadlased . Perenaisel oli kombeks küpsetada saiu , millele ta voolis heade tuttavate ja naabrite näod . Kodakondsed sõid neid isuga . Eriti soojalt . Mööda maha jäetud raudteed sõitis pime rong . Ta liikus aeglaselt , kuna kobas kõik aeg kepiga teed . Aga tal oli ka piisavalt aega – alles enne talve pidi ta järgmisesse teivasjaama jõudma . Norbertinele tuli külla muutliku meelega naiskunstnik . Vestluse ajal käis Norbertine mitmel korral kapi kallal , pusis seal midagi ning uuris ennast kapiukse sisekülje peeglist . Külastuse lõpuks muutus ta silmnähtavalt närviliseks . Kui naiskunstnik hiljem nende ühiselt tuttavalt aru päris Norbertine kummalise käitumise kohta , seletas too : " Tal on kapis terve kollektsioon maske , mida ta vastavalt külastajale ette paneb . Tavaliselt hindab ta tulijat ning selle meeleolu juba enne , kui see tuppa jõuab astuda . Ta ise on selle üle nii uhke . Võimalik , et tal on ukse sisse monteeritud mingisugused spekterläätsed , mis tulija kohta teateid annavad . Sinu puhul aga ei läinud tal korda õiget maski tabada , ta vahetas neid mitu korda ning läks lõpuks tujust ära . Vaevalt ta sind enam külla kutsub ... " " Tahan teile tõsist tunnustust avaldada : olen söönud juba kolmel korral teie valmistatud toitu ja ikka veel elus ... " " Olen oma hingelt islami naine , aga ma katan oma näo mitte riidega , vaid värvidega , " selgitas naine end peegli ees minkides . " Ma loen kõike nende nägudelt , " rääkis mees , kellele meeldis vaadelda inimesi . " Ja mida nimelt ? " küsis sõber . " Mitmesuguseid asju , aga peamiselt siiski oma kujutlusi , " tunnistas vaatleja . Kui lumi maha sadas , ütles ta rõõmsalt ohates : " Aitab rändamisest ! Siin on mu kodu , siia ma jään ! " Oli talve algus , aega veel küllalt ... " Alles nüüd hakkab ta loomus ilmsiks tulema , " mõtles mees , kui tuules kõikuva oksa vari libises üle kaasvestleja näo . Ta vajas täielikku vaikust , et kuulda oma armastuse häält . Huvitav , mis armastus see küll oli , mis nii tasa kõneles ? Eraklus oli niivõrd maha käinud , et olukorra parandamiseks loodi erakute nõukogu . Pärast mitmeid arutelusid otsustati kasutusele võtta erakluse kollektiivsed vormid . Sellest alates kohtas tõelist üksindust vaid rahvasummas . Mees läks läbi alevi , rangid kaelas . Need näisid üsna rasked olevat . Temalt küsiti : " Mis see on , mida sa kaelas kannad ? " " See on tõde , " vastas tema . Vastus oli selge , ometi sai sellest igaüks isemoodi aru . Üks arvas , et tõde ikestab . Teine mõtles , et vaid tõe toel saab vedada elukoormat . Kolmas teadis , et rohkem kui sõnades avaldub tõde näiteks nendessamades rangides . Neljas oletas , et tõde otsida on sama mõttetu , kui inimesel range kanda . Ja nõnda edasi . Asjaarmastajast kriitik küsis maalikunstnikult : " Miks maalid sa aina selliseid monstrumeid ja ebaloomulikke esemeid ? " " Mina näen maailma ja inimesi just sellistena , " vastas kunstnik . " Sedaviisi , kuidas isiklikult sina asju ja inimesi näed , on kerge maalida , " õpetas kriitik , " aga õige kunstnik oled siis , kui maalid selliselt , nagu näevad maailma kõik teised inimesed ... " Endisaegne kunstnik maalis lauaplaadile elusuuruses kärbse nii ehtsalt , et isakärbsed tulid üksteise järel ning üritasid seda maalitud putukat viljastada . Teadagi putukate sugu siit järglasi ei saanud , aga ei viljastunud ka kunst , ainult kärbsemusta sigines pildikes ümber . Alguses lõbustas kunstnikku kärbeste käitumine , aga hiljem , kui oli järele mõtelnud , muutus ta kurvaks ... Kui erak oli enesele laua katnud , ütles ta valjusti : " Tagasihoidlikud on esimesed laua ääres , liigagarad söövad hiljem jääke ... " Ääretul veel on üksik paat . Väsinud mees hoiab aerusid peos . Eespool on võibolla saar , kuid see on mähitud uttu . Taevas on madalal , kuid pilveservast piilub välja kuu . Pole teada , kas see , mida oodatakse , kunagi saabub . Ilmselt on tegemist pildiga . Tegelikkuses mees sõuaks ja paat liugleks üle vee ka juhul , kui pole midagi loota , kui udu sees saart ei olegi ... Mees kõndis üksinda mägedes . Ta karjus , kuid keegi ei vastanud . " Kajagi on puhkuse võtnud , " mõtles ta . Niisugune on see inimese arvamus . Surm kohutas teda eriti sellega , et ta mõtles : pärast seda ma ei saa ju enam õnnetult armuda ... Teadmatus on lohutav . Parem , et vaimuinimesed ei tea , milleks neid ja nende vaimu üldse tarvis võiks olla . Parem , et töölised päris täpselt ei tea , mida nad toodavad ja milleks nende toodangut tarvitatakse . Parem , et võimulolijad ei tea , milleks tegelikult oleks vaja seda võimu kasutada . Parem neile endile muidugi . " Kas sa armastad nii väga peeglit , et sa seda kõik aeg kaasas kannad ? " " Ei , ma ei armasta ega vihka teda , aga ta teeb mind paremaks ... Tänu sellele , et ta on külm , halastamatu ja surmavalt ükskõikne . " Mees lamas laibana maas . Tuli sõber ja küsis : " Kas sa oled surnud ? " " Vist olin , " vastas lamaja , " aga sinu küsimus äratas mu ellu ... " Vaimud saadeti pensionile . Paiukiks anti neile tondilood , millesse isegi nende autorid ei uskunud . " Kõndisin tänaval ja nägin äkki , kuidas üks vastu tulnud naisterahvas lõi helendama . Ma ei näinud , mis on ta sees , ta ei kumanud läbi , see oli piimjas valgus . Huvitav , mida ta tahtis mulle sellega ütelda ? ... " " Mu emal olid sünnitusel nii suured valud , et ma kartsin tema sees , et äkki ma ei sünnigi ... " Naine palvetas ahastavalt . Preester vaatas tema ägedaid liigutusi ja küsis : " Mis pattu sa , tütar , oled teinud , et nõndaviisi ahastad ? " " Ma ei tea endal ühtegi pattu olevat , " vastas palvetaja , " ja see on kõige jõledam , see ülbus , et ma pean ennast õigeks ... " " Kes meist ei tahaks olla leegi sarnane , laotada valgust ja sädemete sära . Kõik , mis tulle visatakse , saab leegiks ... " " Aga kui visatakse midadi niisugust , mis leegi kustutab ? " " Mis sellestki . Eks me kõik kustume ükskord . Ka need , kes pole leegiks lahvatanudki ... " Näidend on ammu lõppenud , aga üks näitleja ei lahku lavalt , muudkui räägib mingisugust teksti , mida näidendi autor pole kirjutanud , mis rikub loo terviklikkust ja mõtet . Ka publik mõistab , et tekst pole sellest näidendist , ning lahkub , aga näitleja leegitseb ikka edasi . Lõpuks tulevad tuletõrjujad ning lohistavad räuskava näitleja minema . Aga kuhu , kui tal ei ole muud kodu kui see lava ? Õukonna lipitsemine ja tobedad ülistuskõned on keisrile läilad , aga ta kannatus on suur ning ta ei takista pugejaid . Selle õigustuseks lausub ta : " Ma tean , et see kõik on liialdus , aga ma ei võtagi seda kui minu isiku kiitmist , vaid kui trooni ja valitsuse idee ülistamist ... " Oli kord selline juhus , et matuselised jõid end enne purju , kui talitus jõudis veel alata . See oli surnule nii ebameeldiv , et ta hiilis minema . Aga purjutajatele oli ükskama , mida matta . Lõpuks matsid ju kõik vaid omaenda muresid ... " See on ju vaimne prostitutsioon , kui sa annad oma mõttetöö – näidendi või filmistsenaariumi – teistele interpreteerida ! " " Aga kas luule ja proosa puhul ei juhtu sama ? Lugeja samuti interpreteerib teoseid vastavalt oma kogemustele , maailmavaatele ja kultuurilisele ettevalmistusele ! ... " " Sa tahad öelda , et kogu kunst ongi üks suur prostitutsioon ? " " Ei , seda ütlesid sina . " " Võibolla leidub asju , millest tasub vaikida , kuid vaevalt leidub asju , millest tasub rääkida ... " " Mina arvan vastupidi : olnud asjadest vaikides taotletakse enamasti omakasu , rääkides mitte tingimata ... " Kolmas kõrvalt ütles vaikides : " Mõlemad väited on tõesed . " " Sa otsid pääsemist oma probleemidest uimastava viina , raputava muusika või võõraste kahtlaste tõdede abil , aga tegelikult on see ju elule selja pööramine . Täisväärtslikku elu elad vaid koos oma probleemidega ja nendele lahendusi otsides ... " " Kui sa omaenda probleemidest niiväga lugu pead , siis sa ometi ei loeks mulle ju epistlit ... " " Igal meist on ju kahed piirid : üks on määratud keha liikumisega , teine mõttelendudega . Mis armetus see oleks , kui püüaksime selle poole , et need kaks piiri kattuksid ! ... " Kui liigud üksinda , võitled iseendaga . Selle nimel , et teatav vahemaa läbida . Kui liigud hulgakesi , võitled samuti iseendaga , kuid nüüd juba selle vahemaa läbimiskiiruse nimel . Sest võrdled end teistega . Igatahes oleks teisel juhul veel enam kui esimesel põhjust korraks maha istuda ning eneselt küsida , milleks on üldse tarvis sihile jõuda ... Kui oled sooritanud midagi õiget , siis kaunistad oma tegu mälestustega ning vahel ka pühaks peetavate esemetega . Kuigi tead , et see pole nii , usud ikka , et need aitavad sul tegu korrata – sõltumata sellest , kas niisugusel asjal olekski enam mõtet ... " Ma võitlen üksnes sellepärast , et ma ei oska olla kaotaja ilma võitluseta . Igatahes on pärast hea meenutada , kuidas ma vastast tuuseldasin ja kuidas ma äärepealt oleksin võitnud ... " Inimene sooritab päeva jooksul sadu loovaid akte , kuid vähesed nendest saavad teatavaks teistele . Kõik ülejäänud , mis on vaid meie eneste teada , on meile ometi sama vajalikud nii praeguse hetke kui tuleviku seisukohalt ... " Kõik me otsime vabanemist võõristusest enda ja teiste vastu , vabanemist krampidest ja hirmudest ning ka leiame seda , kuid enamasti ajutiste abinõude kaudu . Matkates looduses , viina juues , tantsides , mängides mitmesuguseid mänge , aga ka töötades või tehes igapäevaseid toimetusi . Või siis sooritades spetsiaalseid harjutusi , mis nõuavad enesedistsipliini ja usku õpetustesse ... " " Aga kui mul seda võõristust ei ole , mis ma siis pean tegema ? " " Ikka neidsamu asju ... " " Me kõik oleme tunduvalt sõjakamad kui arvame ... " " Ära minu eest kõnele ! ... " " See tuleb meisse paratamatult ümbritsevast maailmast . Näiteks kasvõi sellest , et me paratamatult sööme teisi elusolendeid , taimi ja loomi ... " " Mina olen süües vägagi rahumeelne ... " " Sõjakust sisendab meisse ohutunne , aga ka näiteks vabaduse tarve ... " " Kui ma olen vaba , miks ma siis sõjakas peaksin olema ? " " Miski ikka piirab sind ja takistab sul oma tahtmist saada . " " Ja mis sa selle targutamisega ütelda tahad ? " " Seda tahan ütelda , et sina püüa vähendada oma sõjakust ja ära vaidle mulle kogu aeg vastu ... " " Aga sina ära suru mulle oma teooriaid peale ! " " Asi on selles , et kui meie kaks suudame teadlikult vähendada oma sõjakust , siis saavad ka riigid alustada desarmeerimist ! ... " Ühel päeval tundus talle , et teda külastas siin lossis kunagi elanud inimese vaim . Kuna tal oli kõhe , siis hakkas ta vaimule meelitusi ütlema . Oma enesekaitseks mõeldud jutu lõpetas ta järgmiselt : " Kui minul õnnestuks kunagi teie seisusesse tõusta , siis külastaksin ma vaid neid , kes seda tõeliselt väärivad . Teisalt aga tuleks arvesse võtta , et ei leidu inimesi , kellel poleks vigu ja puudusi , ja seepärast ei saaks ma olla ülearu range nende vastu ... " Rääkides oli tal kõik aeg tunne , et läbipaistev vaim näeb teda läbi ... Üks sõpradest heitis pikali ja surus kõrva vastu maad . " Mida sa teed seal ? " küsis teine . " Kuulan , mida rohul mulle ütelda on . " " Ja mida see rohi sulle siis räägib ? " " Midagi räägib , aga ma ei saa sõnadest aru . " " Jäta siis järele ja tõuse püsti . " " Enne ei tahaks tõusta , kui aru hakkan saama . " " Siis sa jäädki lamama . " " Kust sa tead ? " " Omast käest . " " Ära nõua midagi ! Su nõudmine on vaid sõnad . Kui antakse , võta vastu . Suurim kõikidest sõnadest on " Tänan ! " " " Ta tegi selleks nii palju suuri ja pealiskaudseid sõnu , et nendest väsinuna jõuda vaikimise sügavusteni ... " " Miks ma ei peaks olema kurb , kui ka praegusel hetkel on suremas keegi mu suguvendadest ... " " Aga miks sa ei võiks olla hoopis rõõmus selle üle , et too suguvend on nii kaua saanud nautida seda kirevat maailma ? ... " " Jah , kui ma vaid teaksin , kes mõõtis talle välja tema aja ... " " Mõte Jumala kõikehõlmavast suurusest teeb rahutuks ... " " Seepärast öeldaksegi , et ära mõtle , ole rahulik ja armasta ... " Hunt rääkis karjasele : " Need lambad on looduse osa , nagu seda olen ka mina ja oled sina . Kuidas saad sa lambaid enda omaks pidada ? Nagunii sa tapad nad ükskord ... Kuula sa , kadeduse keha , ma võtan siit ühe ! ... " " Kui tegemist on tõelise Jumalaga , siis peaksid ta leidma ka juhul , kui otsid midagi sootuks muud ... " Sulepeas sädelesid kõikide sõnade võimalused . Need kaotasid oma sära alles siis , kui sa laotasid need sealt valgele paberilehele ... Näib , et lihtne on üles leida seda , mille oled ise ära peitnud . Aga tegelikult pole see nii , sest aeg on sind vahepeal muutnud ... Mees elas suletud uste taga . " Kui keegi tuleb mulle külla , tahab ta kindlasti sellest kasu saada , " ütles ta . " Mis rõõmu on varast , mida keegi endale ei himusta , " õeldi talle . " Nad tallavad mu põrandad mustaks , " vastas mees . " Kas sa neid üldse puhastad , kui sa külalisi ei oota ? " küsiti . " Hinge tuleb puhastada , mitte põrandaid . " " Kas hinge peal siis tallab keegi ? " " Näiteks teie oma pärimistega ... " Kuulnud kirumissõnu hurjutas ta : " Kas see on tõesti sama keel , mis äsja lausus harrast palvet või esitas ülevaid salme ? " Talle vastati : " Hurjutamiseks pole tõesti mõtet oma keelt kulutada , kui seda saab kasutada kiituseks . " Mõlemal keelel oli ilmselt niisugune harjumus , et ütlesid ülearust . Kui loeti ette süüdlaste pikk nimekiri , siis lisati , et üks ja üsna oluline süüdlane puudub sellest . Kas mõtlesid , et äkki oled see sina ? Või arvasid , et ükskõik kes teine ? Tal läks meelest karta , seepärast oligi julge . Mälestus on uni , aga mitte nii selge ja mitte nii põgus . " Minevik on kõdu , tulevik on udu , hiilgab vaid olevik , see suur maailm , mis välgukiirusel mööda sähvab ... " " Loodad ju hinnatud saada selle eest , et põlgad kõike , mida inimeste enamik hindab ... " Iga su päev alustab veeremist hiilgava kristallina , õhtuks lõpetab veeremise tahmarullina . Ja selliseid päevi koguneb su elulukku kuhjade viisi ... Ta käis läbi oma aia , peatus iga sõbra juures ning jättis jumalaga . Ja nii päev päeva järel . Selgus , et lahkuja polnud tema , vaid puud-põõsad , mis liikusid sügise suunas ... Justnagu ta ise ei liikunuks samas suunas ... Kasvamine on kirglik tegevus . Minge kasvuhoonesse ja tundke , milline ülesköetud õhk seal on ... Ta sai pühadeks postkaardi . Sõnad sellel olid sama elutud kui kaardile trükitud roos . Ometi oli ta harjunud tehismaailmaga ning oskas rõõmustada ... Noor naine kukkus tänaval . Ta hüppas kiiresti püsti ja piilus ringi , lõkendades häbist . Võõras vanem daam astus ta juurde ja ütles : " Praegu on teil häbi selle tühise kukkumise pärast , sest see juhtus paljude silme all . Elus tuleb ette hoopis rängemaid kukkumisi , mille pärast te ei taipagi häbeneda ... " Pahameel hävitas kukkunu häbi . Ta ei öelnud midagi , kuid mõtles : " Häbi on mul vaid sellepärast , et ma ei tahtnud seda kukkumist siin ... " " Sulle meeldib värske heina lõhn , aga need on ju mahaniidetud elud ! " " Küllap meeldib vakladele laiba lõhn samamoodi ... " " Aeg kulgeb aina kiiremini ja järele jääv elu on aina lühem , ma ei jõua õpetada inimesi õigesti elama enne , kui nad juba läinud on , " kurtis Õpetaja , kes istus liikumatult paigal . " Liigu ise kah , " soovitati talle . " Minu eest liiguvad sõnad , mida ma maailma lähetan , " vastas Õpetaja . " Hädas olen ma sellega , et kuulajad jõuavad liiga kiiresti kuuldekaugusest välja , igaüks ise suunas ja erineva tempoga . " " Vali mõni välja ning liigu temaga kaasa ja ütle siis kõik välja , mis sul ütelda on . " " Ei , parem jään paigale . Möödujaid on palju , igaüks saab mu kõnest mõne osa . Valib nagunii juhus ... " " Kõik me oleme elu pantvangid ning kannatame kas vangivalvurite või kaasvangide sigatsemiste pärast ... " Ühes külas oli meestel ainsaks tegevuseks ringutamine . Nad istusid pika pingi peal reas ning ringutasid kordamööda . Kui mõni õige järjekorra sassi ajas , seoti tal käed karistuseks kinni , et ta ei saaks tükil ajal teiste seltsis ringutada . Pärast sumiseti terve õhtu rõõmsalt : ometi oli külas midagi juhtunud ! ... Mehel oli selginemise hetk , ta vaatas oma käsi ning arutles nõnda : " Kas need on tõesti minu käed , mis seda tööd teevad ? Kust ma need sain või on need alati olnud ? Kas ma pean praeguse tööga seda võlga tasuma , et need käed on mulle antud ? Või on need käed hoopis laenatud ning ma olen kohustatud kiirustama , et tööga enne valmis saada , kui pean laenatu tagasi andma ? Või kui need käed on päriselt minu omad ja jäävadki mu külge , kas ma pean siis igavesti seda tööd tegema ? Mul on kätega palju probleeme , vahel need veel valutavad kah ... " Aga ta lõpetas oma mõttekäigu siiski optimistlikult : " Hea , et ma pole oma pea pärast pidanud samasugust muret tundma ... " " Kas igas veetilgas peegeldub sama maailm või on see erinev näiteks mudases või verevärvi veetilgas ? ... " " Kas lendled vaimsuse pilvedes või ukerdad liha vetruval pinnal , ühtmoodi vaevab sind jõuetus , et sa ei suuda enesest eemale petta igiarusaamatut surma ... " " Kuidas me võime aduda mõistete piire , kui me ei tea nende algusi : lihtsaima eseme nimetus võis esmakordselt häälduda ammuse esiisa koopahämaruses ja meist keegi ei saa selle kajale sinna järele minna ... " " Tema suur hing ongi võibolla see krobeline müür , mille ääres meid ükskord koidikul maha lastakse ... " " Valitses selline vaikus , otsekui oleks üks püssitoru minu poole sihitud , Aja sõrm päästikul , ja mina ootan ... " " Kui kauge muusika segab sul mõtelda omi mõtteid , siis palu , et keegi kuulaks sinu eest seda muusikat – ehk saad selmoel segajast lahti ... " " Miks nõuate raamatult täiust ja püüate teda puudustest hoolimata siiski lõpuni lugeda , kui kõige olulisem raamat – teie elu ning silmaringiga piiratud maailm – jääb alati pooleli ? ... " " Leek on uhke ja vaba , keegi ei oska ette aimata tema muutuvat kuju , vesi oma allaheitlikkuses seevastu võtab iga ette seatud anuma kuju ... Aga kui need kaks kokku saavad , siis just vesi kustutab leegi ... " " Tegemata teod antakse andeks , tehtud teod mitte ... " " Mul läks meelest sulle andeks anda ! " " Ah , pole viga , tegin seda sinu asemel ise . " " Õnnehetked olevat need , kui aeg seisab , aga mina olen tähele pannud , et aeg on väljapool mind siiski edasi läinud , minu sees aga kogunenud otsekui paisuks , ja see tulv viib peagi ära õnne viimased riismed ... Vahest selleks , et mälestus õnnest ei jääks mind vaevama ? ... " " Iga põlvkond esitab palvekirja , et pikendataks tema noorusaega ... " " Kui otsid inimest , leiad parimal juhul iseenda ... " " Mis võib olla masendavam kui kahtlema hakata tõdedes , millest oled kinni hoidnud ... Masendusest üle saada aitab vaid usk , et kusagil on olemas veel tõesem tõde ja sinagi võid ükskord selle osaliseks saada ... " " Mul lihtsalt pole aega sinu elulugu kuulata ! " " Mille paremale su aeg siis kulub ? " " Loomulikult oma eluloo jutustamisele . " Mäejalamil elutses pühamees , kes vahel mõtiskles endamisi , kumb neist on rohkem püha , mägi või tema . Mägi seisis mornina paigal , vihmade aegu nirisesid ta palgeilt porised nired , mis olid mustemad kui pühamehe higi , mida see palava ilmaga valas . Kui pühamees palvetas , surus ta vahel kõrva vastu mäekülge , et kuulda , kas ka mägi palvetab . Et ta midagi ei kuulnud , seda võis aga tema halva kuulmise arvele panna . Ühel päikesepaistelisel päeval lausus pühak oma viimase palve ning heitis igavesele unele . Polnud kahtlust , et tema hing rändas taevasse . Aga mägi seisis endiselt maa küljes kinni , ainult ta lumine pea ulatus pilvedesse ... " Ära seisa siin , maapind ei talu su raskust ! ... " " Head maali vaadates on mul tunne , et ka mina peaksin olema seal pildi peal , aga kunstnik on jätnud mu kohaloleku märkamata või maalinud mind vaid lohaka värvilaiguna kuhugi serva peale ... " Mees kirjeldas eluohtlikku olukorda , millesse ta oli hiljuti sattunud . Teda ärritas asjaolu , et teised on teda kuulates nii ükskõiksed . Ta nagu ei taibanud , et teised näevad teda ju enda ees tervena ning jutustamise hoogsus osutas sellele , et ta on juhtunust hoolimata ka heas seisundis ... " Ei tea , mille eest kirjanikule peaks honorari makstama . Ta peaks ise peale maksma inimestele , kes ta heietusi viitsivad lugeda ! ... " " Mis võiks olla nende asjade mõte , millel ei ole mõtet ? " " Nad panevad meid paremini märkama asju , millel on mõte . " Kõige põnevama koha peal eksis muinasjutt jutustaja suhu ära , kuulajad aga läksid seda otsima tegelikkusest ... " Suremist võib käsitada kui ebaviisakat tegu leinajate suhtes , aga selles võib näha ka õilsat kaotust eluvõitluses . Oleneb käsitaja tasemest , kas ta näeb sama asja madalana või kõrgena ... " " Ma olen praegu vanem kui mu isa on eales olnud , aga ikka ammutan ma veel õpetusi tema tarkusesalvest ... " " Selles ehk seisabki põlvkondade vahetumise mõte ... " " Noorena vaatas ta paigal seisvaid asju küsiva pilguga , et miks need ei lähe liikvele , nüüd tunneb ta headmeelt , et miski veel omal kohal püsib ... " " Kas väljamõeldud olend on elus või elutu ? Ta ju liigub ja toimib meie mõttemaailma piirides , kuigi ta meie füüsilisse maailma sisse ei astu ... " " Mõni tegelikkuse olend on vilkam kui teine , kuid tema kohta ei öelda , et ta on seega rohkem elus . Fantaasiavilja puhul kõneldakse sageli suuremast või väiksemast elulisusest ... " " Kui sa tahad mulle midagi teatada , siis tulen ma su mõtetesse ... " " Aga vaata , et sa seal midagi ära ei lõhu ! ... " " Eks ma mõnda asja ikka riivan , nii et sa pärast mu külaskäiku enam päris endine ei ole ... " " Sa jalutad vabalt unenäos ringi , vaid vale sammu kartus kammitseb sind seal pisut . Aga sul pole siiski mahti kõhelda , üks sündmus järgneb teisele ... Vaid üksikutel hetkedel paned tähele , et see polegi unenägu ... " " Kunstnik nagu me kõik loodab nende peale , kes on võimelised oma unelmates kujusid looma , ometi pakub ta neile enda loodud , kaugusesse tarduvaid ja ajas tumenevaid skulptuure – habraste siluettide aseaineks ... " " Elu on meile nii oluline , et me omistame oma kujutlustes selle ka elututele asjadele . Vahel koguni selmääral , et oleme valmis oma tegeliku elu allutama tollele kujutluslikule elule ... " " Inimene hoolitseb ikka selle eest , et ta sobiks ümbrusega kokku ... Näiteks nii , et tema kohmakas kogu paistaks silma graatsilise looduse taustal ... " " Igaviku lävele tardunud vanad asjad näivad meile nukratena sellepärast , et nad on kunagi kandnud endas nii nukrust kui rõõmu või siis koguni tekitanud neid ... " " Uni on see , kui valguse aine tiheneb pimeduseks ja muutub lõpuks nii tihedaks , et tardub asjadeks ja olevusteks . Aga nende paigalolek ei kesta kaua , sest ka unenäo suured puud , nõgesepõõsad ja rahumeelsed hirved heitlevad oma elu varjudega ... " " Kui sa parajasti ei palveta , näib sulle , et sa valvad Jumala und ... " " Kui vabaned minevikust , kleebib olevik ennast sulle nõndaviisi külge , et sa ei pääse temast tulevikuski , " selgitas Ajavalvur . " Loomulikkus on allumine harjumusele ... " " Su nägemused on huvitavamad kui tegelikkus , sest need koosnevad oleva ja olematu kombinatsioonidest ... " " Maailma seletamine on nii oluline tegevus , et siin ei saa kuidagi läbi ilma fantaseerimiseta ... " " Asjad , millega sa pole kokku puutunud , on kindlasti märksa täiuslikumad kui asjad , mida sa piisavalt hästi tunned ... " " Miks mu süda täna nõnda valutab ? " " Saatus tahab sulle tunda anda , et ta on olemas . " " Ei maksa arvata , et kui seltskondlikus vestluses tekkib paus , siis selle vaikusesse kõlavad need kõige targemad sõnad . Küllap selgub just sinna tungivatest sõnadest , et vaikimisest targemat pole olemas ... " " Miks sa siis sellelgi lausel kõlada lasid ? " " Paradiis olevat igivana . Kas põrgu on siis igavesti noor ? " küsis nautleja . " Käi ära , vaata järele , " vastas talle askeet . " Otsi lolli , aitab mulle sinugi nägemisest ! " " Ütle , kas sul raske ei ole kanda mind ja minutaolisi ? Meid on ju nii palju ja me tallame su peal nii hoolimatult , " küsis kord õrnatundeline teeline . Tee vastas : " " Mind lohutab teadmine , et te liigute surma poole . " " Kas maailm on sellepärast nii lärmakas , et ma ei saaks kuulata vaikust enese sees ? " Armastatu huuled on põhjatu anum , sa väsid neist juues enne , kui need armastusest tühjaks saavad ... Rännuhimulisele tuli kord külla ta kodu , kõik tuttavad asjad – ja neil ei olnud teineteisele midagi öelda . " Kui inimene mäletaks kõike , mida ta teiste inimeste heaks tegemata on jätnud ! " " Või veel , ta püüab unustada sedagi , mida ta teistele kurja on teinud . "