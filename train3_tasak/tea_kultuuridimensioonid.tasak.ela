kirjak	tea_kultuuridimensioonid.tasak.ela	Hille Pajupuu Enamikes Lääne maades mõeldakse sõna kultuur all tsiviliseeritust ja haritust või siis selliseid tsiviliseerituse näitajaid nagu kasvatus , kunst ja kirjandus . Kultuuriuurijad kasutavad sõna kultuur märksa laiemas tähenduses ja mõistavad selle all mingile rühmale või rahvusele omast mõtteviisi : ajaloolise pärandina saadud usulisi , poliitilisi ja esteetilisi väärtushinnanguid ning iseenesestmõistetavaid käitumisnorme igapäevaelus , sealhulgas suhtumises teistesse inimestesse , aega , kohta , ümbrusesse jne. Erinevad käitumisnormid ja väärtushinnangud eristavad rahvusi üksteisest . Mida suuremad on erinevused , seda raskemini mõistetav on teine rahvus ning samuti ka tema kultuuri nn nähtav osa - kunst , kirjandus , muusika jmt. Tänapäeva üks tuntumaid kultuuriuurijaid hollandlane Geert Hofstede ( <arv> , <arv> ) kogus seitsmekümnendatel aastatel andmeid eri kultuurides elavate inimeste väärtushinnangute ja elulaadi kohta . Saadud tulemuste põhjal selgus , et kultuurid on kirjeldatavad neljamõõtmelises ruumis , mille dimensioonid on : võimudistants ( Power Distance ) individualism ( Individualism ) maskuliinsus ( Masculinity ) ebakindluse vältimine ( Uncertainty Avoidance ) Kui teada , kus selles kultuuriruumis paikneb üks või teine maa , siis võib üsna hästi ennustada , kuidas käituvad selle maa elanikud ja ühtaegu aru saada , miks nad just nii käituvad . Samuti annab Hofstede kultuuridimensioonide tundmine võimaluse paremini mõista oma kultuuri . Maad erinevad üksteisest selle poolest , missugused on neis inimestevahelised sõltuvussuhted . Väikse võimudistantsiga maades on alluvate ja ülemuste vahel vastastikune sõltuvusseos : mõlemail on oma õigused ja kohustused . Nende vahel pole suurt emotsionaalset distantsi - alluval on lihtne ülemuse juurde minna , temaga vestelda ja vajaduse korral ka vaielda . Suure võimudistantsiga maades sõltuvad alluvad ülemusest . Alluvad ise on niisuguse sõltuvusega rahul . Alluvate ja ülemuste vaheline emotsionaalne distants on suur , nende vahel pole otseseid kontakte ja ülemusega vaidlemisest hoidutakse . Võimudistantsi indeks näitab , mil määral ühiskond talub võimu ja ebavõrdsust . Võimu säilimiseks on tarvis kuulekust . Mida suurem on võimudistantsi indeks , seda ebavõrdsem on ühiskond ning seda kuulekamad tema liikmed . ( Vt tabel <arv> ) Tabel <arv>. Võimudistantsi indeks <arv> riigil ja kolmel regioonil ( Hofstede <arv> , <arv> ) .  Võimudistantsi juured on peres Enamus inimesi elab peres . Vanemate eeskujul õpivad lapsed ümbrusesse suhtumist . Kui ühiskonnas valitseb suur võimudistants , siis oodatakse ka lastelt vanematele allumist ja kuulekust . Vahel on võimuhierarhiat tunda ka laste endi keskel : noorematel lastel tuleb alluda endast vanemate tahtele . Sellises ühiskonnas ei innustata lapsi iseseisvuma . Suuremad ja arenenumad lapsed kohtlevad nooremaid küll väga hellalt , ent peavad samas silmas , et väikelaps ei teeks midagi omapäi . Ema , isa ja ka kaugemate sugulaste austamine säilib lastel täiskasvanueaski . Vanemate mõjuvõimu all elatakse kogu elu . Oma vanemate ja üldse vanemate inimeste austamist peetakse põhivooruseks . Inimestevahelistes suhetes tuntakse vajadust sõltuvuse järele . Kui ühiskonnas valitseb väike võimudistants , siis kohtlevad vanemad last enamvähem võrdsena . Eesmärk on kasvatada lapsed iseseisvaks . Last julgustatakse hoolt kandma oma asjade eest , tal lubatakse vanematele vastu vaielda . Sellises ühiskonnas õpivad lapsed üsna varakult ütlema ei . Omavahelistes suhetes ei ole tähtsust inimese positsioonil ning formaalset austust avaldatakse harva . Teistsugustest oludest tulnuile näivad sellised peresuhted jahedad ja vaoshoitud . Kui lapsed kasvavad , hakkab laste ja vanemate suhe meenutama võrdõiguslike inimeste vahelist sõprussuhet . Täiskasvanuks saanud laps ei küsi vanematelt nõu või luba tähtsate otsuste tegemiseks . Peres valitseb hingeline sõltumatus , ja seda peetakse äärmiselt oluliseks . Võimudistants koolis Paljudes maades käivad lapsed koolis mitmeid aastaid . Heaoluühiskonnas võib kooliskäimine võtta isegi kakskümmend aastat noore inimese elust . Koolis kinnistuvad peres omaks võetud väärtushinnangud . Vanema ja lapse suhe asendub õpetaja-õpilase suhtega . Suure võimudistantsiga maades jätkub vanema ja lapse ebavõrdsus õpetaja-õpilase suhetes . Õpetajat austatakse ( eakaid õpetajaid veel enam , kui noori ) , õpilased tõusevad õpetaja klassi tulles püsti . Õpetamine on õpetajakeskne : õpetuse tase sõltub täiesti õpetaja pädevusest . Klassis valitseb range kord ja vestlust alustab alati õpetaja . Õpilased kõnelevad klassis vaid õpetaja õhutusel ja õpetajale ei väideta avalikult vastu . Õpetajaid koheldakse austavalt ka kooliväliselt . Kui õpilane käitub halvasti , siis võtab õpetaja ühendust õpilase vanematega , kellelt oodatakse rangus . Kehalist karistust koolis peetakse normaalseks , see sümboliseerib õpilase ja õpetaja vahelist ebavõrdsust ning aitab kujundada iseloomu . Väikese võimudistantsiga maades eeldatakse , et õpetaja kohtleb õpilast kui võrdset ja õpilased õpetajat samuti . Eriti peetakse lugu noortest õpetajatest , sest nemad peavad õpilasi sagedamini omasuguseks . Õpetus on õpilasekeskne ja õpilasi kiidetakse algatusvõime eest . Õpilased võivad klassis rääkida , neid ei pea selleks sundima . Loodetakse , et õpilased küsivad arusaamatuks jäänud asju . Õpilased väitlevad õpetajaga ja esitavad kartuseta oma seisukohti . Kooliväliselt ei osutata õpetajale suuremat austust . Halvasti käitunud lapse vanemad asetuvad sageli lapse poolele õpetaja vastu . Õpetusprotsess ei sõltu õpetaja isikust . Tõhus õppimine sõltub sellest , kas õpetaja-õpilase vahel tekib dialoog . Õpingute taseme määrab õpilase võimekus . Õpingute edenedes väheneb õpilase sõltuvus õpetajast . Kehalist karistust koolis peetakse vägivallaks ja see võib saada kohtuasja algatamise aluseks . Võimudistants tööl Enamik inimesi alustab tööd üsna noorelt , peres ja koolis saadud õpetuse järel . Vanema ja lapse , õpetaja-õpilase suhtele järgneb nüüd ülemuse-alluva suhe , mis jätkab sama liini . Suure võimudistantsiga maades tunnetab nii ülemus kui alluv , et nad on ebavõrdsed . Asutustes valitseb hierarhia . Ülemus ütleb alluvale , mida tuleb teha ja see omakorda annab korraldusi oma alluvatele . Tehtud töö kohta esitatakse aruandeid . Tipu ja alumisel tasemel olevate töötajate palgavahe on suur . Koolituseta ja füüsilise töö tegijaid peetakse märgatavalt madalamal tasemel olevateks kui koolitust saanuid . Ülemusele on lubatud mitmed eelisõigused . Tema võimu tugevdavad ka välised tunnused . Näiteks tunnevad alluvad uhkust , et nende ülemus sõidab uhkema autoga kui naaberasutuse ülemus . Vanemaid ülemusi austatakse rohkem kui nooremaid . Sattumist ülemuse meelepaha alla peetakse lihtsalt ebaõnneks , olukorra parandamiseks ei osata vahendeid leida . Alles siis , kui olukord muutub väga halvaks , võidakse moodustada ühisrinne ülemuse vastu . Hea juht on alluvate meelest nagu hea isa . Väikese võimudistantsiga maades on alluvad ja ülemused võrdsed . Hierarhia tähendab seal vaid rollide ebavõrdsust , kuid need rollid võivad muutuda : tänane alluv on homne ülemus . Hierarhiapüramiid on madal ja kontrollimist on suhteliselt vähe . Tipu ja alumisel tasemel olevate töötajate palgaerinevused on väikesed . Ka töölised on koolitatud ja suurt ametioskust nõudev füüsiline või käsitöö on hinnatavam kui kantseleitöö . Ideaalne ülemus on osav ja demokraatlik , kes arvestab alluvate arvamusega . Võimudistants ühiskonnas Suure võimudistantsiga maades nähakse võimu ühiskonna põhiolemusliku tõsiasjana , mis seisab kõrgemal heast ja kurjast . Võimu seaduslikkus pole väga oluline . Võimulolijaile on lubatud eriõigused . Võimulolija tundub võimsana , temaga seotud skandaale püütakse igati varjata . Kui midagi läheb valesti , siis on süüdi hierarhia allosas olijad . Sageli on suure võimudistantsiga maad sõjakultuuriga . Tulude jaotumine on ebavõrdne : rikkaid on vähe , vaeseid palju . Tulumaksuseadused soosivad rikkamaid . Talumatuid olukordi püütakse muuta revolutsiooniga . Sageli ebaõnnestuvad aga õnnestunudki revolutsioonid : uued võimule tulijad käituvad samamoodi , nagu eelmised . Väikese võimudistantsiga maades peab võim olema seaduslik ja moraalse kontrolli all . Ebavõrdsust püütakse vähendada poliitiliste abinõudega . Seadused peaksid andma kõigile võrdsed võimalused . Võim , rikkus ja positsioon ei tarvitse käia käsikäes : nende lahusolekut peetakse isegi heaks . Positsioonitunnustest ja -sümboolikast ei hoolita . Näiteks võib minister sõita tööle trammiga , ja keegi ei avalda selle üle imestust . Skandaal tähendab üldiselt poliitilise karjääri lõppu . Revolutsioone ei soosita , muudatused viiakse läbi arengu kaudu . Tulud jagunevad võrdsemalt kui suure võimudistantsiga maades . Võimudistants tulevikus Hofstede järgi on maadevaheline võimudistants olnud siiani suhteliselt püsiv . Viimasel ajal toimunud ühiskonna kiire areng võib aga põhjustada mitmeid muutusi . Näib nii , et sõltuvus võimulolijaist on viimase põlvkonna vältel vähenenud peaaegu kõikjal maailmas . Enamik meist peab ennast oma vanematest ja vanavanematest iseseisvamaks . Õppimisvõimalused on paljudes maades paranenud : haritumates riikides on võimudistants väiksem . Paljudes maades muutub rahvas järjest rikkamaks - ka see viib võimudistantsi vähenemisele . Maades , kus majandusareng on pidurdunud , pole võimudistantsi vähenemist aga loota . Võimudistants on seotud ka rahvaarvuga : mida suurem rahvaarv , seda suurem on võimupüramiid , ja seda vähem saab üksikisik riiklike otsuste tegemisel kaasa rääkida . Tänapäeval on olukord küll siingi pisut muutunud - üha rohkem on rahvusvahelisi otsuseid , ja nendest sõltuvad nii suure kui väikese rahvaarvuga riigid ühtemoodi . Üldine tendents näib seega olevat võimudistantsi vähenemisele , kuid kuna vähenemine toimub samaaegselt peaaegu kõigis maades , siis maade omavahelised erinevused säilivad ka tulevikus . Eesti inimesi pole Hofstede küsitlenud ja seega võib teha ainult oletusi Eesti paiknemise kohta sellel dimensioonil . Kui mõtiskleda iseloomulike tunnuste üle ( vt tabel <arv> ) , siis võib oletada , et Eesti koht on praegu kusagil allpool keskmist . Sellele vaatamata lööb Eesti elus aegajalt välja ka suurele võimudistantsile omaseid jooni : skandaalijärgsed tagasitrügimised poliitikasse , mõnede õpetajate autoritaarsuseihalus , laste alahindamine jmt. Tabel <arv> . Väikese ja suure võimudistantsiga ühiskonna erinevused : üldised normid , pere , kool , töö ( Hofstede <arv> , <arv> ) . Väike võimudistants Suur võimudistants Inimestevaheline ebavõrdsus tuleb minimeerida Ebavõrdsus on heakskiidetav Inimeste vahel peaks olema vastastikune sõltuvussuhe Inimesed peaksid sõltuma võimulolijast Vanemad kohtlevad lapsi kui võrdväärseid Vanemad õpetavad lastele kuulekust Lapsed kohtlevad vanemaid kui võrdväärseid Lapsed kohtlevad vanemaid austusega Õpetajad ootavad lastelt algatusvõimet Algatus peab tulema õpetajalt Õpilased kohtlevad õpetajaid kui võrdväärseid Õpilased kohtlevad õpetajat austusega Õpetajad õpetavad õppekava järgi Õpetajad jagavad oma teadmisi Töökoha hierarhia on tingitud rollide ebavõrdsusest Hierarhia peegeldab ülemuste ja alluvate vahelist ebavõrdsust Üla- ja alaastme vaheline palgaerinevus on väike Üla- ja alaastme vaheline palgaerinevus on suur Alluvad ootavad , et nende arvamust küsitakse Alluvad ootavad käske ja korraldusi Ideaalne ülemus on osav ja demokraatlik Ideaalne ülemus on heatahtlik isevalitseja Eelisõigusi ja positsioonitunnuseid pannakse pahaks Ülemuste eelisõigusi ja positsioonitunnuseid soositakse Individualism ja kollektivism Suurem osa inimestest elab ühiskonnas , kus rühma huvisid peetakse indiviidi omast olulisemaks . Niisuguseid maid nimetab Hofstede kollektivistlikeks . ( Kuigi terminil on ka poliitilisi kõrvaltähendusi , ei mõelda antud juhul riigi suhet üksikisikusse , vaid rühma mõjuvõimu üksikisiku üle . ) Meie elu esimene rühm on pere . Pere ülesehitus on eri maades erinev . Kollektivistlikes ühiskondades koosneb pere paljudest koos elavatest inimestest , mitte ainult lastest ja nende vanematest . Peresse kuuluvad ka vanavanemad , onud , tädid , teenijad või muud abilised . Niisugust peret kutsutakse suurpereks . Kasvades õpivad lapsed nägema end meie -rühma liikmena . See rühm erineb kõigist teistest rühmadest ja pakub turvalisust . Oma rühma vastu tuntakse eluaegset truudust . Truudusest loobumine on halvim , mida võib endale ette kujutada . Indiviidi ja rühma vahel areneb välja tugev sõltuvussuhe . Märksa vähem on maailmas ühiskondi , kus indiviidi huvisid peetakse olulisemaks rühma huvidest . Niisuguseid maid nimetab Hofstede individualistlikeks . Sellises ühiskonnas sünnivad lapsed enamasti peredesse , kus on ainult nende vanemad ja õed-vennad . Sugulased elavad mujal ja nendega kohtutakse harva . Sellist peret kutsutakse tuumpereks . Kasvades õpivad lapsed nägema end minana . Suhete loomisel teiste inimestega saavad oluliseks inimese isiklikud omadused , mitte aga tema kuuluvus ühte või teise rühma . Vanemate eesmärk on kasvatada lapsed iseseisvaks . Eeldatakse , et suureks saades laps lahkub kodust . Kodust lahkunud lapse ja vanemate suhted kaugenevad , vahel isegi katkevad . Individualism seostub ühiskondadega , milles üksikisikutevahelised sidemed on lõdvad . Igaüks peab hoolt kandma iseenda ja oma lähimate eest . Kollektivism , seevastu , on omane ühiskondadele , kus inimesed on sünnist peale tugevasti seotud oma rühmaga , mis pakub eluaegset kaitset , kuid nõuab vastutasuks truudust . ( Vt tabel <arv>. ) Tabel <arv>. Individualismi indeks <arv> riigil ja kolmel regioonil ( Hofstede <arv> , <arv> ) .  Individualism ja kollektivism peres Nagu eelpool juttu oli , on individualism seotud tuumperega ja kollektivism suurperega . Indiviidi ja rühma vahelisi suhteid , nagu muidki inimestevahelisi suhteid , õpitakse peres . Kasvades üles vanemaealiste , omaealiste ning nooremate keskel õpib laps loomulikult nägema end osana meist , ja seda palju suuremal määral , kui tuumpere laps . Suurperes on laps harva üksinda . Lapsed õpivad muganduma teiste arvamusega . Isiklikke arvamusi ei ole , on ainult rühma arvamus . Last , kelle arvamused liiga sageli erinevad kollektiivi omast , peetakse halvaiseloomuliseks . Kollektivistlikes ühiskondades öeldakse harva ei . Eitus on protest millegi vastu . Keeldumisel kasutatakse väljendeid nagu Mõtleme seda asja , Võib-olla on sul õigus jmt. Otseütlemist ei peeta heaks tooniks . Isegi jah ei tähenda nendes kultuurides alati nõustumist , pigem on see kuulamise märgiks . Individualistlikes kultuurides austatakse otsekohesust . Aus inimene räägib tõtt , vaidlemine on teretulnud ( vaidluses selgub tõde ! ) . Vanemad nõuavad , et lapsed ei valetaks , olgu tõde kui tahes valus . Vaidlemine ja üksteisega mittenõustumine on peres normaalne nähe . Eeldatakse , et lapsed avaldavad oma arvamust ja neid julgustatakse selleks . Last , kellel oma arvamus puudub , peetakse iseloomult nõrgaks . Suurpere oluline joon - rühmatruudus - on seotud ka varade jagamisega . Kui näiteks <arv>-liikmelises peres on vaid ühel olemas töökoht , siis on loomulik , et see inimene peab ülal kogu peret . On ka võimalik , et pere kogub raha ja saadab ühe enda seast õppima . Pärast töökoha saamist jagatakse tulud omavahel ära . Individualistlikes kultuurides on vanemad uhked laste üle , kes juba varakult teenivad endale väikest taskuraha . Selle kasutamise üle saavad lapsed ise otsustada . Individualistlikes maades võetakse üsna sageli õppelaenu - nii saab olla vanematest sõltumatu . Ühtehoidmise kõrval iseloomustab kollektivistlikke peresid veel teinegi tähtis mõiste - häbitunne . Kui individualistlikes kultuurides seadusi rikkunud inimesed tunnevad süüd , siis kollektivistlikes kultuurides tuntakse süü asemel häbi . Pere , kelle liige on rikkunud seadust , tunneb kollektiivset vastutust ning häbi . Häbitunne sõltub sellest , kas teised on saanud rikkumusest teada , või ei . Asja avalikuks tulek on sageli suurem häbi , kui rikkumus ise . Süütundega on lood teistsugused - süüd tuntakse sõltumata sellest , kas teised sellest teavad , või ei . Individualistlikke kultuure on nimetatud ka süütundekultuurideks . Individualism ja kollektivism koolis Indiviidi ja rühma vahelised suhted kinnistuvad koolis . Kollektivistlikes ühiskondades ei räägi lapsed tunnis isegi siis , kui õpetaja on esitanud küsimuse . Õpilane näeb end rühma osana , ta peab kõnelemist tarbetuks , kui rühm pole talle selleks luba andnud . Kui õpetaja tahab , et õpilased osaleksid vestluses , tuleb tal suunata küsimus kellelegi konkreetselt . Üldiselt ei peeta kollektivistlikes maades õpilaste aktiivset osalemist tunnis kuigi oluliseks . Õpetaja soosingus on õpilased , kes on temaga või kooli juhtkonnaga sugulussuhetes . Erikohtlemist peetakse sellises ühiskonnas täiesti normaalseks nähtuseks . Individualistlikes ühiskondades osalevad õpilased tunnis meelsasti . Õpilased eeldavad , et õpetajad kohtlevad neid kui indiviide ning on erapooletud , olgu õpilase taust milline tahes . Sugulaste soosimist peetakse täiesti ebamoraalseks . Individualistlikus ühiskonnas hinnatakse uusi teadmisi . Õppimise eesmärk on õppida õppima . Eeldatakse , et õppimine on eluaegne , see jätkub pärast kooli ja ülikooligi ( näiteks täienduskursustel ) . Koolis püütakse õpetada tänapäeva eluks tarvilikke oskusi . Kollektivistlikus ühiskonnas õpetab kool midagi tegema . Hinnatud on traditsioonilisemad ametid ja teadmised , mida õpilase lähirühm ( perekond ) vajalikuks peab . Õppimises nähakse üht eluetappi , mis puudutab vaid noori . Noored peavad õppima selleks , et hiljem osaleda ühiskondlikus elus . Õpingute järel saadud diplomi tähendus on samuti eri ühiskondades erinev . Individualistlikus ühiskonnas tõstab diplom majanduslikku kindlustatust ja inimese enesetunnet . Kollektivistlikus ühiskonnas on diplom auks selle saajale ning tema lähirühmale . Diplom võib avada tee mõnesse kõrgemal seisvasse rühma , näiteks võib diplomi omanik saada parema abikaasa . Diplom on pilet kuhugi . Diplomiga saavutatud sotsiaalne heakskiit on tähtsam kui indiviidi enesetunne . Just selle tõttu on kollektivistlikes ühiskondades ahvatlus hankida diplomit ebaausal teel ( näiteks ostes ) palju tõenäolisem kui individualistlikes ühiskondades . Individualism ja kollektivism tööl Individualistlikus kultuuris toimib töötaja oma edu silmas pidades . Töö peab olema organiseeritud nii , et sellest oleks kasu nii tööandjale kui töövõtjale . Kollektivistlikus kultuuris ei palka tööandja indiviidi , vaid isikut , kes kuulub mingisse rühma . Ennekõike soositakse tööandja sugulasi või siis töötajate sugulasi . Nii arvatakse vältivat riski . Et sugulased kannavad hoolt pere maine eest , siis pole tööandjal vaja erilist valikuäpardust karta . Individualistlikes ühiskondades sugulussuhteid ei soosita . Nii mõneski ettevõttes on määrus , et abikaasad ei või ühes töötada . Kollektivistlikus ühiskonnas sarnaneb tööandja ja töötaja suhe peresuhtega , seda iseloomustavad mõlemapoolsed kohustused ning truudus . Halb töö pole kunagi lahtilaskmise põhjuseks - ei või ju oma last lahti lasta ! Tööoskused ja -tulemused määravad , missugust tööd tegijale teha antakse . Individualistlikes ühiskondades on tööandja ja töötegija suhe pigem äritehing . Halvad töötulemused või teise tööandja poolt pakutav parem palk on töösuhete lõpetamise seaduslikuks aluseks . Individualism ja kollektivism tulevikus Hofstede arvates on üna tõenäoline , et rahvuskultuuri sügava juurdumise tõttu säilib dimensioon individualism-kollektivism veel pikka aega . Teisest küljest , kui rahvuskultuurid üksteisele kunagi ka lähenevad , siis just sellel dimensioonil . Rahvusliku rikkuse ja individualismi seosed on vaieldamatud - arengusuund on varakuselt individualismile . Kiiresti arenenud rahvamajandus on viinud individualismi tõusule mitmelgi maal . Sellest hoolimata on indiviidi ja rühma suhted eri maades jäänud erinevaks . Kultuurid küll muutuvad , kuid nad muutuvad üheskoos nii , et nendevahelised erinevused jäävad alles . Eesti koht on tugevalt individualistlike maade hulgas . Tunnusjooned vähemalt viitavad sellele . ( Vt tabel <arv> ) Tabel <arv> . Individualistliku ja kollektivistliku ühiskonna erinevused : üldised normid , pere , kool , töö ( Hofstede <arv> , <arv> ) .  Kollektivistlik Individualistlik Inimesed sünnivad turvalisust pakkuvatesse suurperedesse , perele tuleb olla eluaegselt truu Igaüks peab kandma hoolt iseenda ning lähimate pereliikmete eest meie-identiteet , lapsed õpivad mõtlema meie-vormis mina-identiteet , lapsed õpivad mõtlema mina-vormis Tuleb hoiduda otsestest vaidlustest Hinnatakse ausust ja otsekohesust Seaduserikkumine toob kaasa häbitunde Seaduserikkumine toob kaasa süütunde ja eneseaustuse kaotamise Koolituse eesmärk on õppida midagi tegema Koolituse eesmärk on õppida õppima Diplom tagab sissepääsu kõrgemalseisvasse rühma Diplom parandab majanduslikku järge ja tõstab enesetunnet Töötaja ja tööandja vaheline suhe on moraalne “ peresuhe ž Töötaja ja tööandja vaheline suhe on ärisuhe Tööalasel edutamisel arvestatakse töötaja sugulastega Tööalane edutamine on seotud oskuste ja reeglitega Juhtimine tähendab rühmade juhtimist Juhtimine tähendab üksikisiku juhtimist Tegude ees käivad suhted Teod käivad suhete ees Maskuliinsus ja feminiinsus On selge , et kõik ühiskonnad koosnevad meestest ja naistest . Meeste ja naiste sotsiaalne käitumine on vähemalt osaliselt määratud bioloogiliste eripäradega : naised on laste sünni tõttu kasvõi mõnda aega kodus laste juures , mehed on aga vabamad ringi liikuma - nende saavutused seostuvad sageli väljaspool kodu tehtuga . Naiselikkust ehk feminiinsust seostataksegi huviga kodu , laste ja inimsuhete vastu , mehelikkust ehk maskuliinsust aga tugevuse , võitluslikkuse ja julgusega . Hofstede järgi domineerivad mõnedes kultuurides mehelikud väärtushinnangud , s.t nii mehed kui naised arvavad , et rollijaotus peaks olema selgelt eristuv : naised peaksid huvituma elu kvaliteedist , mehed aga eneseteostusest ja materiaalsest heaolust . Niisuguseid mehe vaatekohast lähtuvate väärtushinnangutega kultuure nimetab Hofstede maskuliinseteks . Feminiinseteksnimetab Hofstede neid kultuure , milles domineerivad naiselikud väärtushinnangud , sellistes kultuurides huvituvad ka mehed elu kvaliteedist ning nad on vähem auahned kui maskuliinse kultuuri mehed . See ei tähenda muidugi , et meeste ja naiste väärtushinnangud langeksid päriselt kokku . Maskuliinse kultuuri naiste väärtushinnangud on veidi pehmemad , kui meeste omad ning feminiinse kultuuri meeste väärtushinnangud omakorda veidi karmimad , kui naiste omad . S.t maskuliinse maa naised ei pea oma kultuuri nii maskuliinseks kui mehed ning feminiinse maa mehed ei pea oma kultuuri nii feminiinseks kui sealsed naised ( vt joonis <arv> ) .  Joonis <arv> . Maskuliinsusindeksi ja vastajate soo vaheline suhe ( Hofstede <arv> , <arv> ) . Küsitlustulemuste põhjal on Hofstede arvutanud kultuuride maskuliinsusindeksi skaalale , milles <arv> tähistab feminiinseimat ja <arv> maskuliinseimat maad . ( Vt tabel <arv> ) . Tabel <arv>. Maskuliinsuse indeks <arv> riigil ja kolmel regioonil ( Hofstede <arv> , <arv> ) .  Maskuliinsus ei korreleeru riigi majandusliku heaoluga : on rikkaid ja vaeseid maskuliinseid maid nagu ka rikkaid ja vaeseid feminiinseid maid . Seoseid võib aga täheldada maskuliinsusindeksi ja rahvaarvu vahel . Maskuliinses kultuuris otsustab isa pere suuruse : ta muretseb suure pere vaesel maal ning liiga väikese pere rikkal maal . Feminiinses kultuuris käitutakse teisiti . Rikkal feminiinsel maal on peres lapsi palju , vaesel feminiinsel maal on peres lapsi vähe . Põhjus näib olevat selles , et feminiinses kultuuris on emal laste arvu suhtes suurem sõnaõigus - naine , tundes muret elu kvaliteedi pärast , otsustab , kas ja kui palju jätkub võimalusi lapse kasvatamiseks . Lapsi tuuakse ilmale vähem , kui maa on vaene ning rohkem , kui maa on rikas . Maskuliinsus ja feminiinsus peres Esimese kultuurikogemuse saab laps peres . Pere koosneb kahest teineteist täiendavast rollipaarist : lapsevanemast ja lapsest ning mehest ja naisest . Kui lapse ja vanema suhteid iseloomustab kultuuris valitsev võimudistants , siis mehe ja naise rollijaotus on seotud ühiskonna feminiinsuse või maskuliinsusega . Maskuliinses ühiskonnas õpivad nii poisid kui tüdrukud mõtlema mehelikult , s.t olema auahned ning võitlushimulised ning samas mõistma , missugust käitumist oodatakse poistelt , missugust tüdrukutelt . Feminiinses ühiskonnas õpivad poisid ja tüdrukud olema vaoshoitud ning vähenõudlikud , auahnust ei peeta vooruseks . Maskuliinses ühiskonnas kasvanute eneseteostuspüüet ja pürgimust olla oma alal parim peetakse feminiinses ühiskonnas naeruväärseks : isiklikud õnnestumised hoitakse seal enda teada ja neist ei minda teistele rääkima . Maskuliinses ühiskonnas hindavad lapsed julgust ja vaprust . Näiteks Ameerika Ühendriikides on laste lemmikkangelased Rambo ja Batmani tüüpi tegelased . Feminiinses ühiskonnas õpivad lapsed olema kaastundlikud endast nõrgemate ja saamatute vastu . Näiteks feminiinses Soomes on soositud antikangelane saamatu Uuno Turhapuro , kellel alati veab . Kuigi feminiinses ja maskuliinses kultuuris tüdrukute ja poiste mõttemaailm erineb , ei mõjuta see kuigivõrd rollijaotust ühiskonnas . Koduvälist elu valitsevad traditsiooniliselt mehed nii feminiinses kui maskuliinses ühiskonnas . Vaid vähesed kõrgklassi naised , kel on rahalisi võimalusi lapsehoidja palkamiseks , saavad avalikust elust osa võtta nooremalt . Tavaliselt saab naine mõjukale ametikohale alles siis , kui tema emaroll on vahetunud vanaema rolliga . Seega , naise ühiskondlik positsioon sõltub pigem majanduslikest võimalustest kui mõtteviisist ja tõekspidamistest . Maskuliinsus ja feminiinsus koolis Koolis on kultuurierinevused näha laste käitumises . Maskuliinses kultuuris püüavad õpilased silma paista , nad võistlevad avalikult üksteisega . Püütakse olla klassi parim õpilane . Ka emad ja isad ootavad , et nende laps kuuluks koolis parimate hulka . Koolis ebaõnnestumisse suhtutakse kui katastroofi . Tulevane amet valitakse oletatava karjäärivõimaluse järgi . Feminiinses kultuuris õpilased omavahel ei võistle , püütakse olla solidaarsed . Normiks on keskmine õpilane , priimuste üle naerdakse . Koolis ebaõnnestumine on tühiasi , sellest ei tehta erilist numbrit . Tulevane amet valitakse huvide järgi . Erineb ka suhtumine õpetajatesse . Maskuliinses kultuuris hinnatakse õpetaja andekust , pädevust , akadeemilist kraadi . Feminiinses kultuuris hinnatakse õpetaja sõbralikkust ja suhtlemisoskust . Maskuliinses kultuuris õpetavad nooremaid lapsi peamiselt naised , ülikoolis on õppejõud aga peamiselt mehed . Feminiinses kultuuris on algklasside õpetajate hulgas nii mehi kui naisi enamvähem võrdselt . Seega , maskuliinses kultuuris on lapsed kauem naisõpetajate mõju all kui feminiinses kultuuris . Naisõpetaja ametikoht pole aga maskuliinses kultuuris kuigi hinnatav : naisõpetajatest võetakse harva eeskuju . Maskuliinsus ja feminiinsus tööl Maskuliinses kultuuris elatakse tööle , kultuur soosib töönarkomaane . Eeldatakse , et mees teeb karjääri . Töö osatähtsus kultuuris on tohutu suur . Töö ja töömõtted võetakse sageli koju kaasa . Töökonfliktid lahendatakse korralikus võitluses , kompromissidele ei minda . Feminiinses kultuuris tehakse tööd selleks , et elada . Karjäärile võivad olla orienteeritud nii mehed kui naised , aga võivad seda ka mitte olla . Töötülid lahendatakse läbirääkimiste ja kompromissidega . Maskuliinses kultuuris on rohkem auahneid naisi , kes innustavad oma mehi ja lapsi või pürivad ise kõrgetele ametikohtadele . Pürgimustele on tihti tugev vastuseis . Feminiinses kultuuris küll naiste ametialasele tõusule suurt vastuseisu ei ole , kuid auahneid naisi , kes kõrgetele kohtadele pürgida võiksid on seal märgatavalt vähem . Seega ei ole feminiinsetes ühiskondades juhtivatel kohtadel oluliselt rohkem naisi kui maskuliinsetes ühiskondades . ( Erandiks peetakse Soomet , kus ühiskonna juhtimine läks naiste kätte Teise Maailmasõja ajal , mil praktiliselt kõik mehed olid kutsutud armeesse . ) Maskuliinsus ja feminiinsus ühiskonnas Maskuliinsed kultuurid pole nii sallivad kui feminiinsed kultuurid . Palju raha kulutatakse riigikaitsele ja relvadele . Rahvusvahelised konfliktid lahendatakse võitlusega , kompromissid tekitavad vastumeelsust . Esmatähtsaks peetakse majanduse arengut , mille nimel ollakse valmis ohverdama elukeskkond . Feminiinsed ühiskonnad kulutavad suhteliselt palju raha maailma vaeste abistamiseks , riigikaitsele erilist rõhku ei panda . Riikidevahelised konfliktid lahendatakse läbirääkimiste ning kompromissidega . Oluliseks peetakse keskkonnakaitset , mille järgi kohandatakse ka tööstuse areng . Feminiinsetes kultuurides on naisi suhteliselt rohkem poliitikas kui äris . Põhjus on selles , et poliitikasse valitakse , äriellu pääsemiseks tuleb aga sageli oodata eakate meeste pensioneerumist . Maskuliinsus , feminiinsus ja feminism Mõttearendused naiste ja meeste võrdõiguslikkusest ja ebavõrdsusest on sama vanad kui usk , eetika ja filosoofia . Feminismis - naiste ja meeste võrdõiguslikkust taotlevas liikumises - võib märgata nii maskuliinset kui feminiinset suunda . Maskuliinne suund on üldisem maskuliinsetes maades , feminiinne suund on tõenäolisem feminiinsetes maades . Maskuliinne feminism nõuab naistele samu õigusi kui on meestel , s.t õigust olla sama tugev nagu mees , õigust pääseda ametikohtadele , kus varem olid ainult mehed jmt. Sageli ei kaasne sellega aga naise vabanemine , vastupidi , naisele langeb kahekordne koormus - olla edukas nii tööl kui kodus . Maskuliinne feminism vabastab naise asemel hoopis mehe , kes ei pea enam oma maskuliinset mõtteviisi kohandama veidi pehmemalt mõtleva naise omaga . Maskuliinse feminismi toel muutub ühiskond veelgi maskuliinsemaks . Feminiinne feminism tahab muuta mehi pehmemaks , nõutakse , et mehed pühenduksid rohkem kodule ja lastele . Naine ei taha siin muuta oma mõtteviisi , ta tahab , et mõtteviisi muudaks mees . Seega , feminiinne feminism tahab kallutada ühiskonda feminiinsuse suunas . Maskuliinsus ja feminiinsus tulevikus Hofstede on tundnud huvi ka selle vastu , mis saab maskuliinsetest ja feminiinsetest ühiskondadest tulevikus . Uurimustele tuginedes on noorte meeste ja naiste ( <arv>-<arv> a ) väärtushinnangud oluliselt maskuliinsemad kui vanematel meestel ja naistel ( <arv>-<arv> a ) . S.t vanemaks saades loobuvad nii mehed kui naised maskuliinsetest tõekspidamistest ( mehed , muuseas , kiiremini kui naised ) . Ühes sellega kahaneb huvi tehnika vastu ja asendub sotsiaalsete huvidega . Just sellepärast peetakse vanemaid inimesi paremateks ülemusteks kui noori . Noored on jällegi paremad tehnikaga seotud projektide juhtimisel . Tööstusmaades , kus sünnid vähenevad , ning kus seetõttu kogu ühiskond on suhteliselt vanem , hakkavad Hofstede järgi üha enam kõlapinda leidma feminiinsed väärtushinnangud . Feminiinsuse suunas kallutab ühiskonda ka asjaolu , et üha rohkem noori naisi tuleb tööellu . Selle tingib olukord , kus noori mehi on suhteliselt vähem , ja teiseks tehnika areng , mis võimaldab töös ja avalikus elus osaleda arvuti kaudu kodust lahkumata ka väikeste laste kõrvalt . Mida rohkem naisi aga osaleb ühiskonnaelus , seda enam levivad feminiinsed väärtushinnangud , tuues kogu ühiskonda rohkem sallivust ja keskkonnasõbralikkust . Seega , feminiinsemaks muutuvad nii feminiinsed kui maskuliinsed ühiskonnad , ent nendevaheline erinevus tõenäoliselt siiski säilib . Võrreldes maskuliinse ja feminiinse ühiskonna põhilisi tunnusjooni võib kõhklemata väita , et Eestis domineerib maskuliinne kultuur . ( Vt tabel <arv> ja <arv> ) . Tabel <arv>. Feminiinse ja maskuliinse ühiskonna erinevused : üldised normid , pere , kool , töö ( Hofstede <arv> , <arv> ) . Feminiinne Maskuliinne Ühiskond väärtustab üksteisest hoolimist ja jõuvarude säästmist Ühiskond väärtustab edu ja arengut Olulised on inimesed ja inimsuhted Olulised on raha ja asjad Kõik peavad olema tagasihoidlikud Mehed peavad olema jõulised , auahned , tugevad Kõik võivad olla hellad ja huvituda inimsuhetest Naised peavad olema hellad ja hoolima inimsuhetest Nii poisid kui tüdrukud võivad nutta , kuid mitte kakelda Tüdrukud nutavad , poisid ei . Poisid võivad rünnakule vastata jõuga , tüdrukud ei kakle Sümpaatia kuulub nõrkadele Sümpaatia kuulub tugevatele Normiks on keskmine õpilane Normiks on parim õpilane Koolis ebaõnnestumine on tühiasi Koolis ebaõnnestumine on katastroof Hinnatakse õpetaja sõbralikkust Hinnatakse õpetaja teadmisi Poisid ja tüdrukud õpivad samu aineid Poisid ja tüdrukud õpivad eri aineid Töötatakse selleks , et elada Elatakse selleks , et töötada Juhid toimivad intuitiivselt ja pürivad konsensusele Juhid peavad olema otsustusvõimelised ja jõulised Väärtustatakse võrdsust , solidaarsust ja tööelu kvaliteeti Väärtustatakse õiglust ja õigust ning töökaaslaste vahelist võistlust Erimeelsused lahendatakse kompromissidega Erimeelsused lahendatakse korraliku taplusega Tabel <arv>. Feminiinse ja maskuliinse ühiskonna erinevused : poliitika ja ühiskonnas valitsevad mõtted ( Hofstede <arv> , <arv> ) . Feminiinne Maskuliinne Ideaaliks on heaoluühiskond Ideaaliks on teostusühiskond Nõrku tuleb toetada Tugevaid tuleb toetada Salliv ühiskond Nuhtlev ühiskond Väike ja aeglane on kaunis Suur ja kiire on kaunis Põhitähelepanu keskkonnakaitsele Põhitähelepanu majanduskasvule Suhteliselt suur osa eelarvest arenguabiks Suhteliselt väike osa eelarvest arenguabiks Suhteliselt väike osa eelarvest relvastusele Suhteliselt suur osa eelarvest relvastusele Rahvusvahelised konfliktid tuleb lahendada läbirääkimiste ja kompromissidega Rahvusvahelised konfliktid tuleb lahendada jõu ja võitlusega Suhteliselt palju naisi valitud poliitikasse Suhteliselt vähe naisi poliitikas Usukogudused rõhutavad sugudevahelise tasakaalu olulisust Usukogudused rõhutavad meeste eesõigusi Naiste vabastamine tähendab seda , et mehed ja naised peaksid tegema ühesuuruse osa kodutöödest Naiste vabastamine tähendab seda , et naistel võimaldatakse siirduda tegevusaladele , kus varem olid ainult mehed Kõigil inimühiskondadel on mingi käsitus ebakindlusest . Meil tuleb leppida tõsiasjaga , et me ei tea , mis homne päev toob . Tulevik on ebakindel , kuid selle ebakindlusega tuleb meil elada . Liialt suur ebakindlus sünnitab aga talumatu ahistuse . Iga ühiskond on arendanud võtteid selle ahistuse leevendamiseks . Vahendeid selleks leidub tehnika , seadusandluse ja usu vallast . Tehnika aitab meil vältida looduse poolt tekitatud ebakindlust , seadused ja määrused aitavad vähendada teiste inimeste poolt tekitatud ebakindlust ning usk pakub kaitset vältimatute sündmuste eest , näiteks annab lootuse surmajärgseks eluks . Eri maades on kasutusel erinev tehnika , on erinevad seadused ning usk . See , kuidas inimene suhtub ebakindlusse ning mil määral ta seda talub , sõltub suuresti kultuurist , milles ta on kasvanud . Üks ja sama tundmatu olukord võib olla eri ühiskondades erineva kaaluga : mõnes ühiskonnas püütakse olukorda ohjeldada seadustega , teises aga ei tehta suurt midagi . Ühiskonnad jagunevad Hofstede järgi ebakindlust hästi taluvateks ja ebakindlust halvasti taluvateks . Küsitlustulemuste põhjal on Hofstede arvutanud kultuuri ebakindluse vältimise indeksi . Suur indeks tähendab , et maa võitleb kõigi vahenditega ebakindlusest tingitud ahistuse vastu , väike indeks tähendab aga , et selle maa inimesed taluvad ebakindlustunnet suhteliselt hästi . ( Vt tabel <arv> ) Tabel <arv>. Ebakindluse vältimise indeks <arv> riigil ja kolmel regioonil ( Hofstede <arv> , <arv> ) .  Ebakindluse vältimine ja ahistus Ahistus väljendub rahutuses ja muretsemises selle pärast , mis kõik võib juhtuda . Ahistust ei tohi ära segada hirmuga , hirm on alati konkretiseeritud - me kardame mingit kindlat sündmust . Ahistus on aga selline olek , kus me tunneme end ebakindlana kõige juhtuda võiva ees . Ahistuse tase erineb kultuuriti . Ahistunud kultuurid ei talu ebakindlust . On täheldatud , et ahistunud kultuurides on enesetappude määr püsivalt kõrge , samuti püütakse ahistust leevendada tööpäevajärgse napsitamisega - nii maandatakse agressiivsust ja viha . Iseloomulik on , et järgmisel päeval tehakse jälle tööd nagu enne . Ahistunud kultuurid on väljendusrikkad : inimesed vehivad rääkides kätega , kõrgendavad häält , põrutavad rusikaga lauale ja näitavad muul moel tundeid välja . Inimesed on kiired , närvilised , agressiivsed ning toimekad . Ebakindlust hästi taluvates kultuurides on ahistuse tase suhteliselt madal . Sellistes kultuurides ei näita inimesed tundeid välja , elatakse sissepoole . Ergutuseks juuakse palju kohvi või teed . Alkoholi tarbitakse suhteliselt vähe : kui juuakse , siis mitu päeva järjest , ent sellele järgneb pikem kuiv periood . Inimesed näivad sellistes ühiskondades rahulikena , vabadena , hooletutena ja isegi laiskadena . Ebakindluse vältimise indeksi ja rahva heaolu vahel on tugev negatiivne sõltuvusseos : ebakindlust halvasti taluvate maade inimesed on keskmiselt vaesemalt kui ebakindlust hästi taluvate maade inimesed . Samalaadne sõltuvusseos on ka tervisega : ahistunud maades on inimesed märksa haigemad kui väheahistunud maades . Ebakindluse vältimine peres Üks esimesi asju , mida lapsed õpivad , on puhta ja musta ning turvalise ja ohtliku eristamine . Eri ühiskondades on nendel mõistetel aga erinev sisu . Ebakindlust halvasti taluvates kultuurides on must ja ohtlik kindlalt määratletud : see , mida kultuuris peetakse mustaks , on alati must ja see , mida peetakse ohtlikuks , on alati ohtlik . Kahtlustele ja suhtelisusele pole jäetud palju ruumi . Nendes kultuurides ei sallita erinevat : erinev on ohtlik ! Ka ebakindlust hästi taluvates kultuurides on mustal ja ohtlikul oma koht , ent rohkem ruumi jäetakse kahtlustele . Teistest erinevat käitumist ei tõlgendata ohuna . Riietumise , soengu ja kõnelemisega seotud normid on lõdvad , eeldatakse , et lapsed kohtlevad kõiki inimesi võrdselt sõltumata nende väljanägemisest . Erinev on huvitav ! Ebakindluse vältimine koolis Ebakindlust halvasti taluvates kultuurides eeldavad õpilased , et õpetaja on asjatundja , kel on vastus igale küsimusele . Austatakse akadeemiliselt keerukat keelekasutust - kõik mis on kergesti arusaadav , on tõenäoliselt ebateaduslik . Teaduslikes artiklites kasutatakse palju viitamist , et anda tööle suuremat kaalu . Neis maades pole üliõpilastel kommet oma juhendajaga väidelda : kui üliõpilane on eri meelt , siis tuleb tal oma seisukohti muuta , kui ta seda ei tee , siis tuleb tal otsida uus juhendaja . Ebakindlust hästi taluvates kultuurides peavad õpilased lugu õpetajast , kes julgeb öelda , et ta mõnda asja ei tea . Austatakse lihtsat ja selget keelt kõnelevat õpetajat ning raamatuid , milles keerulisi asju seletatakse lihtsalt ja tavaliste sõnadega . Akadeemilises mõttevahetuses on alati teretulnud värsked ideed . Professorile võib julgelt vastu vaielda ning oma seisukohti kaitsta . Ebakindluse vältimine tööl Ebakindlust halvasti taluvates kultuurides on palju seadusi ning määrusi , mis reguleerivad töövõtja ja tööandja vahelisi suhteid . Tööprotsessi jälgitakse ning kontrollitakse mitmeti , juhuse hooleks jäetakse nii vähe kui võimalik . Sageli on sellises ühiskonnas ka palju mõttetuid seadusi , mis pole rakendatavad või täidetavad . Sellest pole aga midagi , tähtis on teadmine , et seadusi on piisavalt - see annab kindlustunde . Inimesed armastavad teha palju tööd , elu on kiire ja aeg on raha . Ebakindlust hästi taluvates kultuurides tekitab seaduste suur hulk hirmu . Seadusi tehakse vaid siis , kui see on vältimatu , näiteks reguleeritakse seda , kas liiklus on parem- või vasakpoolne . Inimesed on uhked selle üle , et probleeme võib lahendada ka ilma formaalsete seadusteta . Inimesed ei tunne sisemist sundi töötada , nad töötavad kõvasti vaid siis , kui on väga vaja , muidu armastavad nad lõdvestuda . Aega ei pea kogu aeg jälgima , aeg annab ainult suuna . Ebakindlust halvasti taluvate maadega seostatakse ka suuremat konservatiivsust , uuendusi seal eriti ei sallita . Ebakindlust hästi taluvates maades suhtutakse uuendustesse ja uutesse ideedesse aga hästi . Samas on need maad kehvad uute asjade tootjad , kuna tootmine vajab täpsust ja üksikasjadesse süüvimist , seega just neid omadusi , mida on ebakindlust halvasti taluvates maades . Sageli ongi nii , et uued asjad mõeldakse välja ebakindlust hästi taluvates maades ning nende tootjaiks saavad ebakindlust halvasti taluvad maad . Ebakindluse vältimine ja ühiskond Ebakindlust halvasti taluvates maades on üldiselt palju seadusi ning määrusi . Näiteks Saksamaal on seadus selleks , et teisi seadusi täitmisele pöörata . Suurbritannias pole aga põhiseaduski paberile pandud . Ebakindlust halvasti taluvate maade kodanikud on arvamusel , et neil ei õnnestu mõjutada ametnike otsuseid . Ametnikud mõtlevad seal seaduse keeles ning on enamasti juriidilise haridusega . Ebakindlust hästi taluvates maades usuvad kodanikud , et nad saavad ametnike otsuseid mõjutada : kui mingi otsus neile ei meeldi , siis nad protestivad selle vastu . Ebakindlust halvasti taluvates maades tuleb kodanikul kaasas kanda passi , et vajaduse korral oma isikut tõendada , ebakindlust hästi taluvates maades on isiku tõendamine ametniku asi . Ebakindluse vältimine tulevikus Hofstede arvates käib ahistus lainetena : majanduse paranedes ahistus leevendub , majanduskasvu pidurdudes aga suureneb . Ahistust suurendavad ka sõjahirm ning konfliktid maailmas . Üldine tendents on , et töö tekitab üha enam stressi kõikides maades , mis tähendab , et tuleb hakata otsima vahendeid ahistusest pääsemiseks . Eestil näib olevat nii ebakindlust halvasti taluvate kui ebakindlusega leppivate kultuuride jooni . Tabelites <arv> ja <arv> on välja toodud ebakindlust hästi taluvate ja ebakindlust halvasti taluvate maade põhilised tunnusjooned . Tabel <arv>. Ebakindlust hästi taluvate ja ebakindlust halvasti taluvate maade peamised erinevused : üldised normid , pere , kool , töö ( Hofstede <arv> , <arv> ) . Ebakindlust hästi taluv Ebakindlust halvasti taluv Ebakindlus on elu loomulik osa , päev tuleb vastu võtta sellisena nagu see on Ebakindlus tekitab ohutunde , mille vastu tuleb võidelda Vähe stressi : subjektiivne heaolutunne Palju stressi : subjektiivne ahistustunne Talutakse mitmemõttelisust ja riski Kardetakse mitmemõttelisust ja riski Lastele lõdvad reeglid selle kohta , mis must ja mis keelatud Lastele ranged reeglid selle kohta , mis must ja mis keelatud Eriline on innustav Eriline on ohtlik Õpilased on huvitatud heast ja arendavast vestlusest Õpilased tahavad teada õigeid vastuseid Õpetaja võib öelda , et ta ei tea Õpetaja peab kõike teadma Seadusi vaid niipalju kui on hädavajalik Seadusi palju isegi siis , kui neid ei täideta Aeg annab suuna Aeg on raha Tore on laiselda Sisemine sund teha kõvasti tööd Täpsus on õpitav Täpsus on kaasasündinud omadus Erinevaid ja uuenduslikke mõtteid ja käitumist talutakse hästi Erinevad mõtted ja käitumine tuleb maha suruda . Uuendused vastukarva Tabel <arv>. Ebakindlust hästi taluvate ja ebakindlust halvasti taluvate maade peamised erinevused : poliitika ja mõtlemisviis ( Hofstede <arv> , <arv> ) . Ebakindlust hästi taluv Ebakindlust halvasti taluv Vähe üldisi seadusi ja määrusi Palju täpseid seadusi ja määrusi Kui seadusi ei saa täita , siis tuleb neid muuta Kui seadusi ei saa täita , siis oleme selles ise süüdi Kodanik teab paremini kui ametnik Ametnik teab paremini kui kodanik Kodaniku protesti arvestatakse Kodaniku protest tuleb maha suruda Noortesse suhtutakse heatahtlikult Noortesse ei suhtuta hästi Sallivus , mõõdukus Konservatiivsus , äärmuslikkus , kord ja seadus Rahvusvahelisus , vähemuste liitmine Rahvuslikkus , võõrastepelgus , vähemuste summutamine Usk tervesse mõistusse , usk üldistesse teadmistesse Usk asjatundjatesse ja erialateadmistesse Palju põetajaid , vähe arste Palju arste , vähe põetajaid Ühe rühma seisukohti ei tohi teistele peale suruda On ainult üks Tõde Hofstede kultuuriruum on neljamõõtmeline . Selle ruumi dimensioonid on võimudistants , individualism , maskuliinsus ja ebakindluse vältimise vajadus . Võimudistantsnäitab inimestevahelisi sõltuvussuhteid . Väikse võimudistantsiga maades on inimeste vahel vastastikune sõltuvusseos , suure võimudistantsiga maades on sõltuvus ühepoolne : inimene sõltub teisest inimesest , kuid see teine ei pruugi sõltuda temast . Mida suurem on võimudistantsi indeks , seda suuremat ühepoolset sõltuvust võib selles ühiskonnas kohata . Indiviidi ja rühma vahelisi suhteid iseloomustab individualism-kollektivism . Individualistlikud on need maad , kus indiviidi huvisid peetakse rühma omadest olulisemaks , kollektivistlikud on maad , kus indiviidi huvidest olulisemad on kollektiivi huvid . Mida suurem on individualismi indeks , seda olulisemaks peab ühiskond indiviidi huve . Asukoht maskuliinsusdimensioonil näitab seda , kas kultuuris domineerivad naiselikud või mehelikud väärtushinnangud . Mida suurem on maskuliinsuse indeks , seda mehelikumalt mõtleb ühiskond . Ebakindluse vältimisvajaduse suurus sõltub sellest , kas kultuur talub ebakindlust või püüab seda kontrolli alla saada . Suur ebakindluse vältimise indeks näitab , et ühiskond talub ebakindlust halvasti . Hofstede on küsitlustele tuginedes arvutanud <arv> maa ja kolme regiooni indeksid kõigil neljal dimensioonil . Kuigi küsitlused on tehtud juba tükk aega tagasi - seitsmekümnendate aastate lõpus ja kaheksakümnendate alguses , peetakse neid kultuuriuurijate poolt ka praegu kaunis usaldusväärseteks ( kultuurid ei muutu eriti kiiresti ! ) , ja Geert Hofstede selle sajandi üheks tuntumaks kultuuriuurijaks . Kahjuks pole ta küsitlenud Eesti inimesi , ning kuna samalaadse küsitluse korraldamine on äärmiselt kulukas ja peab vastama mitmetele Hofstede poolt püstitatud nõuetele ( <arv> , <arv>-<arv> ) , siis ei jää muud üle , kui püüda teoreetiliste kaalutluste põhjal määrata Eesti kultuuri asukoht teiste kultuuride seas . Võimudistantsi indeks ei ole Eestil tõenäoliselt kuigi suur : inimeste vahel on pigem vastastikune sõltuvusseos kui ühepoolne sõltuvus . Kahtlemata aga on Eesti tugevalt individualistlik ja samuti ka keskmisest maskuliinsem kultuur . Ebakindluse vältimise vajadus Eesti kultuuris pole eriti selge , on jooni , mis viitavad vajadusele ebakindlusega leppida , teisalt jälle püütakse ebakindlustunnet mitmete võtetega leevendada . Seega on sobiv oletada , et Eesti on ebakindluse talumise võimelt keskmine . Kui dimensiooniindeksite põhjal arvutada Hofstede poolt uuritud kultuuride omavahelised kaugused ning Eestit iseloomustavate oletatavate tunnuste põhjal ( madal võimuindeks , kõrge individualismiindeks , keskmisest kõrgem maskuliinsuseindeks , keskmine ebakindluse vältimise indeks ) Eesti kultuuri kaugus neist , siis saame kultuuripuu ( vt joonis <arv> ) . Üksteise lähedale jäävad selles puus sarnased kultuurid ja üksteisest kaugele erinevad kultuurid . Näiteks moodustavad omaette rühma Põhjamaad . Selle rühma siseselt on lähedased Holland ja Norra ning teise paarina Rootsi ja Taani . Soome kuulub küll Põhjamaade rühma , ent otsest paari kellegagi ei moodusta ( s.t Soomel on naabritega võrreldes rohkem erijooni ) . Soomele kultuuriliselt lähemal on Holland ja Norra , pisut kaugemale jääb Rootsi-Taani paar . Arvutuste kohaselt ei kuulu Eesti mitte Põhjamaade hulka ( ilmselt suurema maskuliinsuse tõttu ) , vaid jääb ühte kultuuriruumi Saksamaa ja Å veitsiga . See on tegelikult ka üsna ootuspärane , kui mõelda Saksa ja Eesti ajaloolistele seostele . Tõenäoliselt mõistavad lähedaste kultuuride inimesed üksteist paremini kui kaugemate kultuuride omad , ja ilmselt on neile vastastikku arusaadavam ka kultuuri n-ö nähtav osa - kunst , kirjandus , muusika , käitumine , kombed jmt. See ei tähenda aga , et kaugete kultuuride vastu huvi ei tuntaks - kindlasti tuntakse , aga siis on see juba huvi erineva vastu , mitte äratundmisrõõm ja mõistmine .  Joonis <arv>. Kultuuripuu Hofstede indeksite järgi . Eesti koht selles on teoreetiline . Kirjandus  Artikkel on valminud Sihtasutuse Eesti Teadusfond rahalisel toetusel . Projekt nr <arv>.