kirjak	ilu_habichti_jutt.tasak.ela	Juhan Habicht " Mida sa jood üldse ? " " Pole sinu asi , tead ! " Ega eriti olnudki . Kui mitte arvestada , et mina olin selle talle välja teinud . Sellised kombed siin " Metsiku Lääne Üksildaste Südamete Klubis " kord juba olid . Ma polnud päris kindel , mida tähendab " Metsik Lääs " , võimalik , et see oli kuidagi seotud siinse kõrtsi eripära ehk suure ekraaniga , millelt näidati vanamoelist kinu , kus kaks jõuku mehi mingil vähearenenud planeedil üksteist algeliste tulirelvadega taga ajasid . Et vaatajal selgem oleks , kandis üks meeskond valgeid , teine musti peakatteid . Kui liiva seest poleks välja turritanud miskid rohekad vorstilaadsed moodustised , võinuks oletada , et see on siinsamas Jolbertil linti võetud . Igatahes oli see nii parasjagu totter , et üksildastel südametel — jah , sellest mõistest sain ma ehk pisut paremini aru — oleks , millest omavahel rääkida . Ja ennast mitte enam nõnda üksildasena tunda . " Ükskõik , eks ole ju , " lisas ta leplikumalt . Siuke blond . Ja meeldivalt ümar . Natuke halli seas , kui ma keemia mitte-just-kõikvõimsusest õieti aru sain . Aga või siis mina kellegi raske lapsepõlve vastu midagi ette sain võtta . Ja et ükskõik , hakkas mulle endalegi tunduma . Ainult et : kui ta nüüd korraliku — või pisut enamgi — napsi raha eest teed lürpis , võinuks seda pidada avansiks . Muude teenuste eest . " Vaata , kes seal on , " osutasin tema selja taha . Ja kui ta end tõepoolest pööras , napsasin klaasi ning maitsesin . Suutmata paraku alkoholisisalduses selgusele jõuda . Midagi seal oli . Kas just hinna vääriliselt , ei osanud ma arvata . " Tõmba minema , " oli ta mu liigutust märgates tõsiselt pahane . Ja tõukas klaasi demonstratiivselt eemale . " Mine ja laku oma semudega või vaata kinu või vaju maa alla , aga jäta mind rahule. " Kuidagi totralt kukkus välja . Ära minna oli tobe ja paigale jääda oli tobe . " Nad räägivad jalgpallist , " kurtsin . " Ja sa oled nagu rohkem kriketi-fänn ? " võttis ta vaevaks vähemalt vastata . " Need käivad teises kõrtsis. " " Ei , ega mul poleks midagi selle vastu , kui just meie kaevanduse jõuk kasvõi Viie Planeedi Mängudel meistriks tuleks , aga mulle ei meeldi jahuda , mitu sekundit keegi söödu ajastamisel eksis või nii , " patrasin . " Ahah , " haigutas ta igavlevalt , silmi suurelt ekraanilt pööramata . " Nagu ma juba ütlesin , tõmba minema , poisu , meil ei tule sinuga midagi välja . Ja võta see klaas kaasa , " lisas ta nagu meeldetuletuseks . " Ma tahtsin ainult teada , misasi see on. " Enam ta vastata ei viitsinud . Mulle tuli meelde , et mõnel pool ollakse kehavedelike vahetamise suhtes nii ettevaatlikud küll , et ka sülg tuleb arvesse , aga keegi polnud mind hoiatanud , et siin võiks nii olla . Üldse polnud keegi eriti seletanud , mis siin on ja mida pole . Liiv , eks ju , mis siis veel tahta . Läksin kolleegide-saatusekaaslaste juurde tagasi . Midagi nad seal jõmisesid . " Kui ta veel kaks sekundit oleks palli oma käes hoidnud ... " ütlesin . " Siis oleks ta kotti pandud , " leidis Kolõvanov . " Millest sa räägid üldse ? " Kehitasin õlgu . " Viitsid , proovi ja ütle , mis see on , " vehkisin kaasavõetud klaasiga . " Täitsa lolliks läind , " polnud ta üldse huvitatud . Jätsin klaasi lauale — äkki mõni kogemata siiski proovib — ja lonkisin baarileti äärde . Tellisin viski , rüüpasin ära . Ootasin paar minutit . Põlved läksid nagu natuke pehmemaks ja olemine pisut unisemaks . Mul oli ähmane mälestus , et midagi võiks veel juhtuda . Aga kui ei , siis ei . Väga ei huvitanudki . Nagu ka suveniiriks saadud klaasi sisu , meeste loba või muud elu pisikesed müsteeriumid . Koju ja magama ... Tööga oli nii , et kaks päeva tööl ja üks vaba . Lakkuda võis pärast selle teise tööpäeva lõppu . Vaba päeva hommikul ehk ka , aga kes see hommikul ikka suuremat hoolib . Asi selles , et uuesti tööle ilmudes tuli torusse puhuda . Õhk puhas , said traktori . Miskid jääknähud — said labida . Jupp vahet . Eriti selles , et traktoril on katus . Mina polnud labida peale sattunud . Ei tahtnud ka . Koju , koikusse ja magama . Ning tuli jälle sama unenägu . Mitte et ma seda lausa iga öö oleksin näinud , aga igatahes kippus korduma . Mingi linn . Polnud tähtis , milline , sest ma nägin vaid tühist osa sellest . Igatahes tänav . Istusin kõnniteel ja toetusin seljaga vastu maja . Ma ei tea , mis maja see oli , ainus , mis luges , oli see , et pakkus mu seljale kindlat tuge . Maja oli selja taga , ma ei näinud seda ja ei huvitanud ka . Taevas oli pime , minust kummalgi pool , paarikümne meetri kaugusel , põlesid tuhmid tänavalaternad . Tänav ise oli vihmajärgselt niiske ja läikis laternavalguses . Nii et päris kindlasti ei olnud see Jolbertil , sest siin ei saja , eks ole . Istusin , ja üsna otse minu ees , kõnniteeserva taga rentslis , oli äravoolurest . Mul on tunne , et kui ma seda und esimest korda nägin , siis oligi ainult rest , muud ei midagi . Istusin aga seepärast , et ei jaksanud edasi minna . Oli kuidagi õudselt paha olla . Olin kusagilt tulnud , tundnud , et ei jaksa enam , ja maha istunud . Ühtlasi olin kindel , et see pole haigus , vaid mingi keemiaga liialdamise tulemus . Kasvõi näiteks alkoholiga . Istusin , ei jaksanud ennast liigutada , ja samas teadsin — unes ikka — et selline seisund ei ole minu jaoks just haruldane . Et puhkan natuke ja küll läheb üle . Ainult seal rentslis , resti peal oli midagi . Iga järgmise unenäoga ikka rohkem , või kuidas seda seletada . Midagi sinakat . Määrdunudsinist . Neljanurgelist . Mis meenutas näiteks rahakotti . Tõepoolest , iga kord oli see üha rohkem rahakoti moodi . Aga ma ei jaksanud liigutada . Isegi mitte kätt sirutada . Õudselt tüütu unenägu . Isegi kui tead , et see on ainult unenägu . Ma nagu teadsin — ja tahtsin , et see enam tagasi ei tuleks . Aga selleks pidin ma midagi tegema . Ei suutnud , aga pidin . Julgustasin end — ikka unes — kätt sirutama . Kinnitades , et kui hakkabki veel halvem , siis ei saa juhtuda midagi hullemat ülesärkamisest . Mis oleks isegi tervitatav . Nii et vähehaaval sirutasin ma käe välja . Tundsin sõrmeotstega kulunud nahkpinda ja lõõtsutasin tükk aega . Nihutasin seda sinist asja , mis tundus tõesti rahakott olevat , mõne sentimeetri võrra enda poole . Kuni kõnniteeservani . Edasi ei andnud enam nihutada . Valmistusin pingutuseks , et rahakotti kätte haarata . Siis läks pilt korraks ära . ( Ka selles , meenus mulle , pole midagi ebatavalist . ) Tuli tagasi . Istusin samas kohas ja sinine kulunud rahakott oli mul pihus . Ei tundunud tuttav . Veel üks tohutu pingutus , ja ma avasin rahakoti . Selle vahel olid mõned plastkaardid . Mõni neist võis tähendada raha . Mida ma vaevalt küll kätte saan . Ei tea kontrollkoodi , ei vasta isikukirjeldusele ja nii edasi . Nii et kasutu värk . Kujund kõige pealmiselt kaardilt tundus kuidagi tuttav . Mingi silm , mingid kiired . Lasin rahakoti lahti ja see kukkus maha . Mina ärkasin üles . Ei olnud veel hommik . Pöörasin teise külje . Unenägu ei tulnud enam tagasi . Aga kui hommik — ja vaba päeva arvestades üsna hiline hommik — lõpuks kätte jõudis , oli midagi sellest unenäost meeles . Ja kuna mul nagunii midagi mõistlikku teha ei olnud , siis ma sorteerisin natuke kotti , millega ma Jolbertile olin saabunud . Kus muu üpris kasutu kola hulgas oli lömmis karp mõttetute kaardikestega . Mitte et ma neid kunagi kogunud oleksin . Kindlasti olin ma neid elu jooksul terve hulga ära visanud . Aga küllap oli mul olnud harjumus , et kui kaardi kujundus mulle millegi poolest huvitav tundus , pistsin ma selle kuhugi laekasse . Kõik rahaga seotu olid ametivõimud muidugi konfiskeerinud . Aga kui Greenstone'i Rahvuspargi kolmepäevasele külastajakaardile — ja just see sattus kõige peal olema — oligi jäänud realiseerimata õigusi veel mõnede madude nägemiseks , siis olnuks selle rahaks vahetamine üpris komplitseeritud . Kui nii võtta , siis oli nende kasutute asjade karpikogumine ja mulle kaasa panemine lausa mõnitamine . Et kui mul oli õigus isiklikele asjadele , olgu need siis eriti totrad . Paljudel kaartidel polnud peal mingit kasutamisjuhendit . Lihtsalt mingi firma logo — kui sedagi . Ja mul polnud aimugi , oli see siis viie aasta eest aegunud transpordikaart mõnes siit väga kauges linnas või samakaugel asuva luksuskaubamaja kliendikaart . Mäluga oli just nii , nagu oli , ja selle eest , et mulle vaid kasutu praht jääks , olid hoolitsenud oma ala profid . Aga ... sümbol ühe sinaka plastikutüki peal meenutas küll seda , mida ma unes näinud olin . Mitte täpselt , muidugi , aga mingi sarnasus oli . See kuulus nende kirjadeta kaartide hulka . Kohe järgmiselt sain teada , et olen mingi haridusprogrammi kuldsponsorina annetanud summa , mis võrdus enam-vähem mu siinse aastapalgaga . Mõistetav siis , et ma ei kippunud neid kaardikesi igal õhtul nostalgiliselt lappama . Aga see sinine — selle võis ju taskusse pista . Ja kui sümbol mulle unes tuttavana oli tundunud , siis mitte kaardilt , mille olemasolu olin unustanud aastaid tagasi ... Nojah , jälle see mälu-värk ... Läksin ja hulkusin ringi . Päevaga võinuks linnakese kõik tänavad algusest lõpuni läbi käia . Polnud lausa eesmärk ... Ja mõnda poekesse võis sisse astuda . Kuigi pidi olema üsna selge , et ma ei kavatse endale uut teeserviisi osta . Ega ka midagi muud . Aga kindlasti oli veel tänavajuppe , kuhu ma polnud sattunud . Või kus olin käinud , vilksamisi silmanurgast märganud — jah , just seda seal . Eksklusiivsete näokreemide poekese ja pesumaja vahel . Silt ainult kohalikus keeles , mida ma polnud viitsinud lugema õppida . Aga silm ja kiired olid ukse peal küll . Olin juba paar sammu möödas , pöörasin ringi ja astusin sisse , ukse liikumise peale hakkas kelluke meloodiliselt helisema . Väike ooteruum , paar tooli , paar argist kappi , laud monitoriga , laua taga tütarlaps . Silmad kinni , silmanurgad ülespoole . Siuke tõmmu , sirged mustad juuksed õlgadeni . Tegi silmad aeglaselt lahti ja naeratas heatahtlikult . Istusin tema vastu , teisele poole lauda . Seljas oli tal lihtne sinine kittel — ja südame kohale oli tikitud " Kyoko " . " Et on muret või ? " küsis ta . Kuidagi koduselt , sugugi mitte ametlikult . Minul polnud aimugi , mis koht see üldse on . " On küll , " kinnitasin . " Kas Kyoko oled sina ? " uurisin . " Jah , muidugi , " oli ta vist isegi üllatunud . " Kyoko Date oli kunagi kuulus laulja , " meenutasin . " Võimalik , " naeratas ta viisakalt . " Aga see mure ? " " Mure ? Mure jah . Naised ei tunne enam minu vastu huvi. " " Võibolla on see vastastikune ? " küsis ta muutumatu lahkusega . " Võimalik , aga asi pole vist ainult selles. " " Siis ma pean täpsustuseks küsima , millised naised ? Kas küsimus on ühes konkreetses või on see kuidagi laiem probleem ? " Kui ta seda nii asjalikult küsis , võis jääda mulje , nagu oleksin ma tõesti õigesse kohta sattunud . Mis oli muidugi võimatu . " Ütleme , naised " Metsikust Läänest " . Ja tegelikult " Varaanist " ka. " " " Metsikus Läänes " on nad suhteliselt kallid , " teatas ta lausa südamlikult . Nagu mu kulunud rõivastele vihjates . " Huvipuuduse kohalt võib sul õigus olla , " nõustusin . " Ükski neist ei huvitanud mind sedavõrd kui sina . " Tegelikult ma mõtlesingi nii . Ta meeldis mulle . Midagi tema lõuakaares ja kaelas ja juuste vahelt paistavas kõrvalestas äratas minus — noh , ma ei tea , mingi õrnuse . Mingi tundevarjundi , mida ma polnud vist juba väga tükk aega kogenud . " Kas ma võin sind kuhugi kutsuda ? " " Hmmm , " tegi ta ainult , aga päriselt ta naeratus ei kadunud . " Tead , sa meeldid mulle . Muidugi olen ma nõus kõigi ettevaatusabinõudega , isegi suukorviga , kui siin vedelike suhtes nii tundlikud ollakse , " patrasin kiiruga . " Vaata ... " ütles ta ja ma olin kindel , et ta otsib viisakaks äraütlemiseks sõnu , aga selgus , et ta mõtleski vaatamist . Ta oli käed lauale asetanud , pihupesad allapoole , ja küünte alt tungisid esile kolmnurksed terad . Paari sentimeetri pikkused ja igasuguse kahtluseta väga teravad . Nüüd oli minu kord mõtlikult " hmmm " teha . " Eks ole , " kinnitas ta . " See on ... refleksidega ühendatud . Kui noviitsiaeg mööda saab , siis ühendatakse ümber . Siis ma saan neid teadlikult kasutada . Aga praegu — tarvitseb mul vaid seksile mõelda , ja need on kohe väljas. " " See võib isegi huvitav olla ... " " Ei ole , " kinnitas ta veendunult . " Aga sa siis ikkagi mõtlesid ? " olin ma üllatunud . " Ma mõtlesin , milline sa suukorviga välja näeksid . " Mulle tundus , et see polnud enam sekretäri valvenaeratus , vaid päris siiras irve . " Nojah , eks sa ise tea , " jäi mul vaid öelda . " Tean , " ütles ta , ja terad kadusid küünte alla tagasi . " Nii et ... " " Tegelikult oli mul see ka , " viskasin sinise plastikutüki hooletult lauale . " Vaatame , " pistis ta selle asjalikult lugejasse . Ja tema silmad läksid suureks . Peaaegu ümmarguseks . " ID ka , palun , " ütles ta . Kuidagi vaikselt . Otsisin isikukaardi , Jolbertile jõudes oli mulle uus antud , määrdunudhall , nagu liigagi palju asju siin . Ta söötis selle ka oma masinasse . Ja põrnitses midagi hämmastunult . " Ei klapi või ? " uurisin . " Isikukirjeldus klapib , " ütles ta ja hakkas siis itsitama . " Ainult et kolmekuuse kohta on su huvi naiste vastu kuidagi varaküps . Aga kolmekuuse kohta oled sa üldse kiire arenguga olnud. " " Kolmekuuse ? " ei saanud ma aru . " Umbes kolm kuud olen ma Jolbertil olnud küll , aga ... " " Minu meelest see ei ole siin üldiseks tavaks , " vangutas ta pead , " aga ilmselt on isikukaardil saabumisaeg sünnipäevaks pandud . Ja sünnikoht on Jolbert. " Millegipärast jättis see mind suhteliselt ükskõikseks . Võimalik , et enne ametlikult täisealiseks saamist poleks ma saanud äralennupiletit , aga mul polnudki plaanis niipea lahkuda . " Aga see teine ? " " Jah . Kas ma tohiks ... " ulatas ta mulle aluse , kuhu ma pidin pöidla suruma . Ja siis torukese , kuhu pidin sisse vaatama . Õigemini vaatas toru küll minu silmapõhja . " Silm klapib , DNA lubatud tolerantsi piirides , " pomises ta omaette . Tõstis siis pilgu ja vaatas mind huvitatult . " Ma pole kunagi varem nii põhjalikku kaetamise-vastast kindlustust näinud. " " Tuleb meelde , et ma lasin oma juristil sellega terve nädala tegeleda , " ütlesin . Tegelikult tuligi midagi meelde . " Siis muidugi , " noogutas ta tõsiselt . Itsitas korraks ja tegi uuesti tõsise näo . " Lihtsalt — valdaval osal siinsetest elanikest pole võimalust nii põhjaliku juristi palkamiseks. " " Ma mõistan , " laiutasin käsi . Kuigi eriti ei mõistnud . Kyoko laiutas samuti käsi . " Nii tõsine juhtum ei kuulu minu kompetentsi . Mul on kahju , aga ... Eminents on ära , ringreisil . Üksi mitme planeedi peale , eks ole . Tuleb nädala pärast. " " Mu töögraafik on selline , et — kas üheksa päeva pärast sobib ? " " Kahtlemata . Kui ta niisugusest juhtumist kuuleb , jääb ta ilmselt pikemaks ajaks siia pidama , " naeratas Kyoko . " Kas ma tohin teed pakkuda ? " " Tänan , järgmine kord , " ütlesin . Ta meeldis mulle , aga mul oli tunne , et põgusa mälestusena meeldib ta isegi rohkem . Nii et pisut nõutult korjasin laualt oma kaardid , pistsin taskusse ja kõndisin minema . Kelluke helises ka väljumisel . Kaalusin hetke — või ligi pool tundi — , kas tasub riskida jääknähtude ja labidaga . Leidsin , et võib küll . Mul ei olnud aimu , mis võiks olla kaetamise-vastane kindlustus , ja ma ei viitsinud selle peale mõelda . Labidaga kühveldamine olnuks nagu eriti kindel võimalus mitte mõelda . Üllatus küll , pääsesin siiski traktori peale . Või kuidas seda aparaati nimetadagi . Mis liiva kogub . Liiva , muideks , on mitmesugust . Ja siin on ka sellist halli tolmu , mis ei kõlba isegi kassipeldikute täitmiseks . Üldse on kõik üpris hall . Jolbertile sattudes mind vist veidi aega isegi häiris , et siin kõik nii värvitu ja hallitooniline on , aga ju ma olen ära harjunud . Ja hallil ning kollakal ja pruunikal on ju samuti lõputult varjundeid . Mille järgi kvaliteetsemat liiva ära tunda . Tegelikult ei pea kolmandal päeval puhkama . Võib vabatahtlikult tööle minna ja siis saab natuke lisaraha . Kuuendal sel juhul juba peab hinge tõmbama ja seda ma ka tegin . Peamiselt magades . Unenäod olid normaalsed või puudusid , igatahes ei jäänud meelde . Mitte et tööpäevad kuidagi meeldejäävalt oleksid möödunud . Vahepeal meenus , et millalgi ootab mind salapärane eminents . Kusjuures ootaski . Ruttasin nüüd juba tuttavast uksest sisse , kelluke helises , Kyoko naeratas , tagaruumi uks läks lahti ja sealt ta tuligi . Lüheldane , vanemapoolne , hõredate halliseguste juustega mees . Silmad olid sinised ja väga selged . Hakkasin miskipärast taskust oma kaarte otsima , aga ta viipas tõrjuvalt : " Pole vaja , koopiad jäid ju meile ka . " Ja sirutas käe . Surusin ta kätt ja kummardasin : " Teie eminents. " See näis teda rõõmustavat . " Eminents jah . " Ta märkas mu uurivat pilku — temal ei olnudki südame kohal nimesilti . Või tikandit . " Lihtsalt eminents , tuleb läbi ajada , " selgitas ta ja osutas Kyokole , " noortel on veel vabadust ja võimalusi , minusugustel ainult vastutus . Eks ta ole . Aga istume. " Istusime . " Nii et väikene võlg siis , " alustas eminents rõõmsal toonil . Kyoko jälgis meid uudishimuliku pilguga kõrvalt ja ma ütlesingi rohkem talle : " Tekkis , jah . Umbkaudse väärtusega nii kolme Jolberti jagu liiva. " Eminents kortsutas hetkeks mõtlikult laupa , aga reibas ilme tuli kohe tagasi . " Jah , suurusjärk on õige . Muide , ma pean vabandama , ma saabusin alles üleeile ja pole veel jõudnud teie kohta kõiki vajalikke andmeid koguda. " " Koopiad olid ju jäänud ? " " Need , jah . Teie lahke loaga — ma trükkisin teie lepingu isegi välja . Viiskümmend kaks lehekülge tihedat teksti , harvanähtavalt suurepärane leping , tõepoolest. " " Kardan , et ise pole ma sellega nii tuttav. " " Oh , teil ei tarvitsegi ... Kyoko , kulla laps , tee meile teed , eks ole. " Kui Kyoko korraks taharuumi kadus , kummardus eminents lähemale ja küsis vaikselt , ise seejuures isegi nagu uhkust tundes : " Kas ta küüsi näitas ? " " Näitas , " noogutasin . " Fantastiline , " vangutas eminents pead . " Mida kõik välja ei mõelda ... " Siis tuli Kyoko teeserviisiga tagasi . " Mis andmed siis veel , " püüdsin asjalikult küsida . " Igasugused , " laiutas ta elavalt käsi . " Teie kohtuasi . Kogu teie endine elu . Haiguslugu ... " " Haiguslugu ? " imestasin . " Loomulikult . Muide , kuidas te ennast Jolbertil tunnete ? " " Ma arvan , et normaalselt. " " No näete . Sageli , üsna sageli on inimestel siia sattudes tervis pisut kehv . Paar esimest kuud , aklimatiseerumine . Mitte kõigil , loomulikult mitte kõigil ... Aga teie , nagu ametlikud andmed näitavad , olete ju kohalik , " itsitas ta heasüdamlikult . " Seejuures veel üsna nooruke ... " Kyoko sehkendas tassidega , valas meile teed ja istus ka ise laua äärde . Rüüpasin , siis tuli järsku meelde . " Muide , see teie märk ilmus mulle unenäos. " Eminents oli teed mekkides silmad sulgenud , nüüd avas ta need aeglaselt ja asetas tassi lauale . " Loomulikult . Ma panin selle sinna. " " Panite ? Teie ? " " Ma isun ju immigratsioonis , kui uus partii saabub , eks ole . Vaevalt te mind sealt mäletate , aga see käib mu ametikohuste hulka . Ja siis ongi — pistad nagu nimekaardi . Neile , kellest tundub , et nad võivad seda vajada. " Tahtsin veel midagi küsida , aga ta viipas tõrjuvalt : " Me jõuame kõike seda pikalt arutada . Naudime nüüd teed . " Ta võttis tassi kätte ja sulges jälle silmad . Eks ma siis ootasin , kuni ta sellega lõpule jõudis . Et , kui ta silmad avas , kohe küsida : " Kui mulle siin uus isikukaart tehti — kas igalt poolt mujalt on mu andmed siis ära kustutatud ? " " Ei , ei , " raputas ta pead . " Mõnedest arhiividest küll . Aga kaugeltki mitte igalt poolt . Ja mul on oma kanalid . Mille kasutamine , nagu ma vist juba ütlesin , võtab paraku aega. " Ta keerutas — minu meelest tühja — teetassi veel pihus ja pani selle siis otsustavalt lauale . " Kui te lubate , siis ma esitan ise paar küsimust . Elementaarset , lihtsalt et olukord selgemaks saaks. " " Väga hea . " Selguse vastu polnud mul midagi . " Varem oli teie töö seotud rahade liigutamisega ? " " Paigutamisega , investeerimisega — aga ilmselt võib seda ka liigutamiseks nimetada. " " Mitte teie enda raha , aga ühe konkreetse firma raha ? " " Rangelt võttes polnud kogu raha ka firma oma — inimesed või teised firmad olid selle kasumi saamiseks usaldanud investeerimisfirmale. " " Igatahes . Ja teie töö oli otsustada , kuhu , kuidas ja millal seda raha paigutada ? " " Vist küll. " " Ning mingil hetkel juhtus nii , et üks küllaltki suur summa läks kaotsi ? " " Selline mulje on mulle jäänud. " " Te paigutasite selle nii , et mitte keegi , kaasa arvatud teie ise , ei suutnud seda enam leida ? " " Raske öelda ... " " Hea küll . Juurdlus leidis , et see oli teie viga , ning nõudis summa teilt välja. " " Nõudis , aga ... " " Jah , teie isiklikust omandist ei piisanud. " " Kolme Jolberti jagu liiva jäi puudu , " naljatasin . " Siis tehti teile ajuloputus — et te oma kunagisi teadmisi enam kasutada ei saaks — ning saadeti kaevandusplaneedile võlga tagasi teenima. " " Siin ma igatahes olen . Mingitpidi on see ajuloputus või mälupuhastus ju loogiline . Firmal oli legaalne õigus nõuda , et ma nende teenistuses kogutud teadmisi enam kasutada ei saaks . Ja see muidugi ka , et kui ma siiski oleksin suutnud nad kõik üle kavaldada — et ma siis ei pääseks seda kaotsiläinud summat üles korjama. " " Nii et teie meelest on kõik loogiline ? " " Ütleme , et ma olen olukorraga leppinud. " " Isegi teie tugevat tervist arvestades on vaevalt usutav , et te oma eluea jooksul võla tagasi teeniksite. " " Seda küll . Aga , kuidas ma ütlen ... Võimalik , et see on ajuloputuse tulemus . Igatahes on mul tunne , et ma ei olnud ... Oma eelmises elus eriti rahul . Ma arvan — sest ma lihtsalt ei mäleta üksikasju — , et see töö oli üsna närviline . Tasuv muidugi ka , seda kahtlemata . Mul oli pigem probleeme sellega , et ma ei osanud midagi tahta . Mul oli kõik olemas . Hea küll , tervet planeeti ma endale osta poleks saanud , aga mul poleks olnud ka aega sellega tegeleda . Nagu öeldud , on mu mälu üsna lünklik . Ma ei mäleta töö üksikasju . Aga ma mäletan , et mul oli kahe aknaga kabinet väga kõrges hoones . Ma vihkasin neid aknaid ; kui ma neist välja vaatasin , hakkas pea pööritama . Aga nad käisid mu ametikoha juurde . Ma seadsin oma laua nii , et aknad jäid mu selja taha . Kui keegi minu juurde tuli , oli ta mulle otsa vaadates sunnitud ka aknaid nägema . Vahel jäin ma ilmselt sinnasamasse kabinetti ka ööseks . Diivanil lebades oli akendest avanev vaade talutav , ehk isegi kaunis , aga et ma oleksin akna juures seistes tahtnud alla tänavale vaadata — ei seda küll mitte. " " Kas on võimalik , et kõrgused tekitasid teis hirmu seepärast , et teil oleks võinud tekkida tahtmine alla hüpata ? " " Ütleme , kukkuda . Hüppamise mõtet ma küll ei mäleta. " " Hea küll . Ja Jolbert , selle eelmise närvilise eluga võrreldes ... ? " " On rahulik . Mul ei ole kuhugi kiiret . Nagu te ütlesite , minu elueast ei piisa ... Pisut igav ehk , aga ... " " Jah , ma mõistan . Kas te mäletate , et teid on opereeritud ? " " Vist küll . Ei tohiks olla firmasaladus , aga millegipärast on ka sellega seotud mälestused väga ähmased. " " Kui ma ütlen , et tegemist oli maksa siirdamisega , kas teile siis meenub midagi ? " " Midagi jah ... " Hakkasin isegi naerma . " Ma kardan , et see oli mu oma viga . Nagu öeldud , oli mu töö kiire ja närviline . Ning ma ei teadnud , mida tahta . Mulle tundub , et ma eksperimenteerisin pisut . Mitmesuguse keemiaga . Et olla veel kiirem ja terasem. " " Pisut ? " " Noh , korralikult . Et olla vormis — ja pärast , et lõdvestuda . Kuni miski üles ütles . Kui te ütlete , et maks — ju siis. " " Maks , " noogutas ta . " Tegelikult on mul üks küsimus veel. " " Ainult üks ? " " Esialgu . Kuni rohkem andmeid laekub . Kas teil on olnud kokkupuutumist mingite religioonide esindajatega ? " " Tõenäoliselt . Puhtast igavusest . Vahel olid nad moes . Tuli mingi rändjutlustaja ja järsku oli väga trendikas teda kuulama minna ... Ma ei tea. " " Ma mõtlen , Hundilt pärit misjonäridega , kes rääkisid ärkamisest. " " Need surma-nautijad ? Jah , ma mäletan . Raske oleks unustada , eks ole ... Oli hetkeks selline mood . Olid linnas paar nende jutlustajat . Käisime , mingi kambaga . Mõni lõi araks . Keegi tegi ära . Minule ei mõjunud. " " Ei mõjunud ? " üllatus eminents . " Õudselt halb hakkas ainult . Ei mingit helendavat tunnelit . Ma arvan , et oma nende ... keemiliste eksperimentidega olin ma nagunii ... selle vist korduvalt läbi teinud . Või vähemalt piiri peal olnud . Nii et ... Võimalik muidugi , et ma lõin viimasel hetkel araks . Igatahes ei tulnud sellest midagi välja. " Eminents noogutas mõtlikult . " Jah , muidugi pole selles midagi uut . Vanal Maal — seal oli kultuure , milles poiss ei saanud meheks enne , kui oli mürgi sisse joonud , piiri peal ära käinud ja välja oksendanud . Mõnest , loomulikult , ei saanudki . Ja mitmesugused šamaanid , teadmamehed , loitsijad — kõik nad viisid endid piirile , kus mõlemad maailmad korraga näha . Või te ise — oma keemiaga , mis maksa nahka pani , " hakkas ta naerma , nagu oleks midagi naljakat öelnud . " Mis siis saab ? " laiutasin käsi . " Oleneb , mida andmed näitavad , " vastas tema samuti nõutu zestiga . " Ja mida peaksid näitama ? " " Kasvõi kuupäevi . Need on üsna sassis . Mis järjekorras kõik toimus . Millal te tegite kindlustuslepingu . Millal oli siirdamine . Millal te kohtusite ärkamisvendadega . Millal tegite selle saatusliku rahaülekande . Ja kuhu raha kadus ... " " Seda tahaksid ilmselt paljud teada , " muigasin . " Ega ma eriti loodagi , et ma teada saan , " tunnistas eminents . " Te ju mõistate , teil on väga põhjalik kindlustusleping kõikvõimalike mõjutuste vastu . Täpsustame , üleloomulikuks peetavate mõjutuste vastu . Ja loomulikke mõjutusi , kohtule arusaadavaid , eks ole , ei õnnestunud ju tuvastada . Küllap oli teil ka samapõhjalik tervisekindlustus , aga seda oli võimalik rahaks vahetada ning nii küllap ka tehti . Tavaliselt tehakse . Et teil veel mingi kindlustus võiks olla — selle peale ilmselt ei tuldud. " " Ja mis sellest kõigest kasu on ? " " No ma ei tea veel . Oleneb , nagu öeldud . Ideaalsel juhul : kui me teeme kindlaks , et teid kaetati — et teid mõjutati seda rahaülekannet tegema . Sel juhul tuleb ju teilt konfiskeeritud omand tagastada . Ajuloputusega ja muude ebameeldivustega seotud kannatused hüvitada. " " Huvitav , et ma ise selle peale ei tulnud — öelda , et mind mõjutati , " hakkasin naerma . " Nojah , " ohkas eminents , " mõjutaja tuleb ju ka kindlaks teha . Olgu või need Hundi tüübid . Midagi nad võtavad , midagi nad annavad , meil pole seni õnnestunud neid kuidagi vahele võtta . Või siirdamine — selle käigus annab ka mõjutada . Ma ei tea . See just põnev ongi . " Mitte et ta kuidagi põnevusest elevil oleks paistnud olevat . " Ja põhimõtteliselt on see võimalik ? " " Ei mõju vist julgustavalt , aga ma võin öelda , millega ma viimasel ajal olen tegelenud . Mis on kindlasti võimalik . Üks mees manas konkurendile kaela impotentsuse . Lihtne asi , eks ole . Üks naine manas vaenlasele põlvekedra põletiku . Kuidas ta selle peale tuli , ma ei tea , aga lahendus oli lihtne . Aga teiega — kõik on võimalik , aga võtab aega. " " Aega on mul lahedalt . Pole nagu kuhugi kiiret . Aga kui ... kellelgi oli vaja , et ma selle ülekande teeksin — kas siis mõju pole praeguseks üle läinud ? Ja ajuloputuse järel veel mingeid jälgi leida — kas see ei tundu lootusetu ? " Eminents raputas pead . " Ma usun , et ei lähe üle . Või — andke korraks oma sõrm ... " Ta koukis välja padjakese , millega Kyoko mu isikut oli kindlaks teinud . " No näete , " ütles ta natukese aja pärast . " Praegu ütleb see masinavärk — DNA kood identne . Kui Kyoko tegi , siis oli " viga tolerantsi piires " . " " Kas sellest järeldub midagi ? " " Kohanete , kohanete edukalt. " " Jolbertiga ? " " Kõigega. " " Hmm ... Tegelikult ma tahtsin küsida — kuidas mul ikkagi tuli mõte siia tulla ? Teid otsima tulla ? " " Teate , see ei olnud mõte . Nimetage , kuidas tahate , aga mitte mõte . Mõtetega oleksin ma teie asemel üldse ettevaatlik. " " Õige . Ega mul neid eriti ei käigi . Tundub , et selles , mida ma varem tegin , olin ma ikka väga hea . Et kui need oskused maha kustutati , siis eriti midagi järele ei jäänudki. " " Võimalik . Lisaks veel kustutamisprotsessi ebatäpsus. " " Ja nüüd edasi ? " " Lähete ja tunnete siinsest elust rõõmu . Mina hakkan tööle . Kui teil järgmine vaba päev on — kahe päeva pärast , eks - , siis astuge sisse . Tõenäoliselt olen ma selleks ajaks targem. " Pikema tseremooniata tõusis ta püsti , noogutas ja kadus tagaruumi . " Ma tean , et sul on küüned , aga ehk võiksin ma sind ikkagi kuhugi kutsuda ? Õhtul ? " küsisin Kyokolt . " Astuge läbi , jah , astuge jälle läbi , " vastas ta . Tuimalt . Mis siis ikka ... Kolõvanovi leidsin " Varaanist " . Mitte et ma teda väga otsinud oleksin . " Tead , ma olen kohalik , " teatasin . " Mul on Jolberti pass. " " Lolli juttu ajad , " arvas tema . " Vaata ise , " näitasin talle oma isikukaarti . " Tahad , turist , ma näitan sulle Khak Ad Jolberti ausammast ? " " Ma olin siin ammu enne sind , lollakas . Või tahad öelda , et oled siin sündinud ja otsustasid tulla tagasi vanaduspäevi veetma ? Ei usu nagu . Nii lolli inimest poleks olemas. " " Ja isikukaardi järgi olen ma kolm kuud vana , " lisasin . " Kuidas nad sulle siis viskit müüvad ? " urises Kolõvanov ja pöördus baarimehe poole . " Mees ütleb , et tal on Jolberti pass. " " Lolli juttu ajad , " väitis baarimees Kolõvanovile . Baarimehele ma oma kaardikest näitama ei hakanud . Kuidagi õnnestus mul Kolõvanovile selgeks teha — või oli see meie ühine otsus — et järgnev tööpäev ei tähenda suurt midagi ning vabalt võib veel klaasikese ehk kaks võtta . Mispeale mul tuli , nagu tavaliselt , uni , ja edasist ma eriti ei mäleta . Ainult et hommikul pidas kontrollseade mind traktori jaoks kõlbulikuks , Kolõvanovile usaldas aga ainult labida . Istusin oma traktori otsas , uurisin liivakihte , ja pähe tulid veidrad lausekatked . Julgesti , vennad , nüüd tööle ... Käige minu järel , sest mina olen tee ja valgus ... Mingit jama veel . Võibolla tähendas see , et mälu on hakanud tasapisi taastuma . Ja et kunagi tulevad meelde ka laulude meloodiad , kust need sõnad pärit on . Muidugi tuli vahepeal pähe , et kui ... Kui mingite eminentsete pingutuste tagajärjel peaks mind rehabiliteeritama , mulle midagi korvatama — et mis siis ? Vaevalt mul erilist varandust oodata oli , aga siis kolkas võiks sellestki vist päris tükk aega elada . Jah , just siin , Jolbertil — mul polnud mingit igatsust kuhugi ära sõita . Kui mul just siin oli hakanud tasapisi midagi meelde tulema — olgu või ainult mingid veidrad fraasid . Kui rahulikult oodata , ehk tuleb ka ülejäänu . Kolõvanovile ja teistele tüüpidele see tõenäoliselt ei meeldiks , kui ma enam tööl ei käiks , aga siin edasi tolgendaksin . Või käiks ? Puhtast igavusest ? Neis liivaväljades oli mingi võlu — oleks ainult värve rohkem ... Mingitpidi ma isegi ootasin uut kohtumist Eminentsiga . Või ehk pole " ootamine " kõige õigem sõna . Miski osa minust ütles — mida ta ikka teha saab ... Ja teine osa arvas — äkki siiski saab , aga mida ? Nii et ma marssisin kellukesega uksest sisse õigeaegselt , kuid segasevõitu tunnetega . Eminents tuli tagaruumist kohe , kui kelluke heliseda jõudis , nagu oleks mind oodanudki . Kyoko vahtis ebalevalt kõrvalt , mina küsisin , et kuidas läheb , Eminents vastas , et tasapisi , ja siis me istusime laua taha . " Muide , " ütles Eminents , " mulle tuli üks pisiasi meelde . Või õigemini , mulle meeldiks , kui see teile meelde tuleks . Seadus näeb ette , et teiesugustel tööga patte lunastama saadetutel on õigus valida väljasaatmiskoht . Mäletate te sellest midagi ? " Pingutasin meelde tuletada . " Mingil hetkel näidati vist jah tähekaarti . Sorkasin sõrmega kuhugi , keegi noogutas , ja sinnapaika kõik jäi . Lõppjaam — Jolbert. " " Ja see on kõik ? " " Minu teada küll. " " Kusjuures ei ole , " sügas Eminents mõtlikult nina . " Te juhtusite osutama Fabulusele . Mis on isegi protokollitud . Ainult et lõppotsuses on märkus — lähim lubatud planeet : Jolbert . Mida te Fabulusest teate ? " " Ainult seda , et nende jalgpallimansa on meie omast parem. " " On ka või ? " imestas Eminents . " Viimastel Viie Planeedi mängudel oli . Ehk enam ei ole. " " Ja see on kõik ? " " Minu poolest küll . Oleks sealt midagi varastada olnud — küsin ma ametlikult vargaks tunnistatu professionaalse uudishimuga ? " " Gaasi on veel raskem taskusse panna kui liiva , " ütles Eminents ja jäi vait . Nii et ma küsisin : " On teile vahepeal täiendavaid andmeid laekunud ? " " Pisut , " vastas Eminents . " Maksa kohta . Proovipartii . Sada kakskümmend lahuses aretatud , mitte doonoritelt võetud või kloonitud maksa . Pärast seda firma litsentsi ei pikendatud . Umbes viieteistkümnel juhul jäi op hiljaks või igatahes ei aidanud . Üks poliitik korraldas vist midagi teie juhtumiga sarnast , aga see mätsiti kinni . Ülejäänud ? Ootavad oma aega . Või on täiesti normaalsed . Ma ei tea . Ma usun , et neil hoitakse silma peal. " " Aga ajaliselt ? " " On põhjust arvata , et see toimus enne , kui teie kohtumine Hundi misjonäriga . Kindlasti enne rahaülekannet . Peale meiega kindlustuslepingu sõlmimist. " " Ma ei tea sellest valdkonnast suuremat , aga sisemisi kahjustusi ravitakse üldiselt vist nanodega. " " Haa , " irvitas Eminents , " nanod on ju pisikesed lihtsameelsed . Mis neist mõnest molekulist tahtagi . Nemad juba teie DNA-koodi võltsima ei hakkaks. " " Tobe küsimus , aga — kas siirdatud maks hakkaks ? " " Täiesti võimalik . Ja nanosid enam ligi ei laseks. " " Kas on põhjust arvata ... " " Ei , mitte vähimatki põhjust , " hakkas Eminents naerma ja pööras end Kyoko poole . Arvasin , et teed tellima , aga ta ütles hoopis : " Kyoko , armas laps , sa tahtsid linnas asju ajada , ma arvan , et me ei vaja sind praegu. " Kyoko heitis meile — mulle tundus , et — hirmunud pilgu , kadus tagaruumi ja tuli seal peaaegu jooksujalu , tolmumantel kitlile tõmmatud . Vaatas mind veel korra oma pruunide silmadega ja kiirustas kellukese helinal välja . Ka Eminents tõusis . " Vaene laps , pelgab pisut , " teatas ta . " Kas ta arvab , et see võib nakkav olla , " küsisin , ise küll teadmata , mis nimelt . " Oh , ei . Lihtsalt meil on vaja mõned protseduurid teha . Uurida , mil määral see kaetamine mõjub . Et kui läheks õige tahapoole. " Millegipärast olin arvanud , et tagapool on eminentsil midagi mugavat . Tugitoolid , raamaturiiulid , paksud vaibad ... Tegelikkus oli kuidagi kõle , laborit meenutav . Raamaturiiul oli küll olemas , aga mitme laekaga laud oli metallist ning toolid üpris minimalistlikud . Valged , tuhmilt läikivad seinad . Ehk ta siis ei jõudnud igal planeedil endale mugavusi korraldada . Või oligi askeetlik . Ja ma ei teadnud ju seniajani , kes ta selline üldse on . " Kas vereproov näitab kaetatuse määra ? " küsisin igaks juhuks . " Teile tundub see ruum ka sellisena , kus vereproove võetakse ? " küsis tema vastu . " Mulle käis see algul õudselt närvidele , aga mis teha , vahel on vaja teatud katseid teha. " " Näiteks ? " " Näiteks ? Varsti teeme ka " näiteks " . Enne on vaja küll paar formaalsust õiendada . " Ta avas laeka ja võttis sealt valmistrükitud paberilehe . " Mul oleks vaja teie allkirja . Me oleme nii neetult vanamoelised , " muheles ta seejuures . " Et te volitate mind oma juhtumiga tegelema ja olete seejuures teadlik , et minu tegevus ei pruugi anda oodatud tulemusi. " " Ja millised ootamatud tulemused võivad sellega kaasneda ? " küsisin igaks juhuks . " Ootamatu ongi ju see , mida me oodata ei oska , " laiutas ta käsi . " Me ei tea ju , mis tasemel teid üle on võetud . Muide , tunnete te end praegu ebamugavalt ? " " Tool võiks mugavam olla küll. " " Muid kaebusi ei ole ? " sokutas ta paberilehe mulle lähemale . Ma ei viitsinud lähemalt uurida , millele ma alla kirjutasin . " Muideks , mulle on hakanud mingid laulusõnad meelde tulema . Ma ei tea — ilmselt poleks keegi pidanud neid üldse ära kustutama . Või on midagi taastuma hakanud. " " Istute traktoril ja laulate omaette ? " küsis ta huvitunult lähemale kummardudes . " Jätaks või traktori seisma , roniks katusele ja esineks kogu Jolbertile , " irvitasin . " Kui vaid viisi teaks. " " Küll viis ka tuleb . " Ta näpsas paberi minu eest ära ja pistis laekasse . " Kui tuleb. " " Just . Aega mul ju on . Kui ma mingil ootamatul moel peaksin oma töökohuslusest vabanema , jään Jolbertile rändlaulikuks. " " See oleks tõesti ootamatu , " kinnitas tema ja avas jälle laualaeka . Otsis sealt välja viis metalltopsikut — üsna sarnast neile , mille abil baarimehed eksootilisi segusid tekitavad . Mõtles ja koukis välja veel kuuendagi . " Kas on suuremat seltskonda oodata ? " püüdsin naljatada . " Ei , ainult meie kolm . Aga need on katse jaoks. " " Katse ? " " Nojah . Vaadake , nii palju kui mina tean , intuitsioonile kaetamine ei mõju . Seepärast ma küsisingi , kuhu te tähekaardil näpuga näitasite . Fabulusele , eks ole , ainult et seda peeti liiga ohtlikuks . " Ta võttis järgmisest laekast karbi ja puistas sealt lauale mõned märgikesed . Vist hõbedast . See , millele mu pilk pidama jäi , oli nagu lõke . Paar halgu ja leegid . Ta mõtles veidi , korjas mõned märgid ära , jättis lauale viis tükki ja kattis need kummulikeeratud topsikutega . " Vana hea sõrmkübaramäng . Kes tahab , teeb panuse . Kui arvab ära , millise sõrmkübara all on hernes , saab raha mitmekordselt tagasi. " " Mul on siis ju head võimalused . Kuuest viis , mitte kolmest üks. " " Kas just päris nii ... " pööras ta klõpsatusega viimase topsiku samuti kummuli . " Tõenäosust tahame me kindlaks teha küll . Tõde — ja tema nägu . Ja kui me seda arvutada ei oska ... siis me teeme katse . Mis kindlasti ei anna tulemuseks ühte kuuendikku . Sest , nagu te ehk märkasite , on kõik märgid erinevad . " Ta hakkas pealtnäha hajameelselt topsikuid nihutama , kuid oli seejuures üsna osav , igatahes kadus mul õige pea selge ettekujutus , millise all neist oli see miniatuurne lõke . " Ma ei tea ju , milline hernes on kõige magusam. " " Seda loodan minagi . Selles mängu mõte ongi. " Mul polnud päris selge , millal ma valiku pean tegema . " Kui ma seltskonna kohta küsisin — kas Kyoko tuleb tagasi ? " " Ei , ma mõtlesin kohalviibijaid . " Ta tõstis käed rinnale risti ja vaatas mind leebe pilguga . " Nii et millise neist me avame ? " Kuuest viis pidid mulle midagi andma — või ütlema . Hetkeks turgatas pähe , et huvitav , mida see tühi kuues võiks tähendada . Topsikud ei seisnud päris ühtlases reas , aga ilmselt polnud see tähtis . Sirutasin käe ja lasin ühe pihta nipsu . Selle alt tuli välja väike hõbedane kirves , mille külge olid seotud lindikesed . " Nojah , " ohkas eminents ja avas alumise laualaeka . Siis liikus ta käsi väga kiiresti — ja ta pihus oli täpselt samasugune kirves . Ainult suurem . Ta lasi selle minu suunas lendu . Käis raksakas — ning järsku oli ruum täis värve . Kõiki vikerkaare värve , millest ma Jolbertil kogu aeg puudust olin tundnud . Siis muutus kõik must-valgeks . Ja siis kadus seegi .