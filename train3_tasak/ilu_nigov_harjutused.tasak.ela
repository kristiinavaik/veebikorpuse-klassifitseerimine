kirjak	ilu_nigov_harjutused.tasak.ela	Anton Nigov Anton Nigov ei ole pseudonüüm . See on minu nimi . Nagu Gustave Flaubert öelda suvatses : Emma Bovary , c'est moi . Mina ütlen : Anton Nigov olen mina . Aga mitte nii nagu Flaubert . Madame Bovary oli kangelane ( -lanna , mõistagi ) , Monsieur Nigov on autor . Viibides Tõnu Õnnepalu nime all Pariisis ja juhatades seal Eesti Instituuti , pani ta ühtlasi kirja need märkmed . Neis on kõik tõsi . Ma ei taha muutusi . Et minu elus midagi muutuks . Ärgu muutugu seal miski . Jäägu kõik endiseks . Ümberringi võib kõik muutuda , see on huvitav ; erutav on jälgida reforme , katastroofe , revolutsioone , sõdu . Aga distantsilt . See on olnud suurim viga , kujutada ette , et ma tahan , et mu elu muutuks . Miks peaks elu muutuma . Muutumatunagi on ta häiriv . Niigi on mul raske midagi taibata . Suurim õnnistus on rutiin ja ma olen pidanud , tänamatu , seda oma meeleheite allikaks . Ometi pole ma instinktiivselt otsinud muud kui stabiilsust . Muuta elu niivõrd korduvaks , et ta kustuks , kustutaks ennast ise , et ta ei segaks enam vaatepilti . Nagu kõigil argipäevadel , sõitsin ma tänagi lõuna paiku , kella kahe ajal , Notre-Dame des Champs'i metroopeatusesse . Sinna jõudmiseks tuleb isegi üks kord ümber istuda , aga see läheb ruttu . Peatused on mul peas . Ma tean , kummasse rongi otsa on ennast sobivam paigutada , mis tuleb mille järel . Rue du Bac , Sévres-Babylone , Rennes , Notre-Dame des Champs . Seal on üks väike sandwichibaar , mille ma avastasin suvel , kui Luksemburgi aias oli see näitus . Seal on odavad hinnad , menüü maksab <arv> franki . Selle eest ma võtan ühe kuuma panini , kas kana-karri või kalkuni-emmentali , ühe ice-tea ( kuumad joogid ei käi menüüsse ) ja ühe flani , mis on üks äärmiselt ilmetu , isegi eemaletõukava väljanägemisega kook , aga mis mulle maitseb , sest ta meenutab mingit lapsepõlve munakooki või -vormi . Ma teen alati näo , nagu ma valiksin , ja teatan tüdrukule , naisele või mehele , kes seal leti taga parajasti on , mõõdetud pausidega oma valikud . See on minu igapäevane sotsialiseerumisakt , suhtlemisakt selle linnaga . Mul ei ole mingit soovi luua nende baaripidajatega soojemaid suhteid . See on isegi häiriv , et nad mu ära tunnevad ja on harjunud , et ma iga päev tulen . Kui oleks minu teha , siis nad unustaksid mu iga päev ja iga päev ma saaksin sinna juhuslikult mööda minnes sisse astuda . Aga tähtsam on see , et sandwichibaar ei valmista mulle üllatusi . Panini ja kook on alati ühe maitsega . Ice-tea maitse sõltub sellest , kas ma viitsin öelda citron , muidu antakse alati péche , virsik . Aga seal pole suurt vahet . Täna otsustasin millegipärast menüüd varieerida ja võtsin flani asemel õunakoogi . Olin kogu eine aja sellest muutusest häiritud . Ma pidin mõtlema õunakoogile . Ma polnud kindel , et ta mind rahuldab . Ta oligi natuke liiga magus . Sellel kellaajal , kui ma tulen , pole baaris enam palju rahvast , kell on kaks läbi , lõunaaeg hakkab lõppema . Muidu käivad seal põhiliselt üliõpilased . Seal ümbruses on palju koole . Ja ma tean , et see baar meenutabki mulle algkooliaegset koolipuhvetit . Kaks Moskva saia , tee , kokku üheksa kopikat . Ma istun alati selle puki otsa , mis on kohe ukse all . Uks on lahti ja sealt näeb möödujaid tänaval . Mitte et ma neid jälgiksin . Võib-olla jälgin ka , igatahes ei jää neist midagi meelde . Nad käivad meelest läbi . Kui saiad on söödud , libistan ennast pukilt maha ja astun tänavale . Kohe on see baar ja see eine ka meelest läinud . Teadvust valdab toitumisjärgne rahulolu . Lähen läbi pargi . Lehed langevad , töölised rehitsevad neid eriliste laiade rehadega hunnikusse . Iga päev on mõni lillepeenar veel lagedaks kitkutud . Ilmad on soojad ja nad võiksid veel õitseda , aga nähtavasti on korraliste tööde järg lihtsalt sealmaal , et peenrad tuleb ära puhastada . Kogu tsivilisatsioon on rajatud ettearvatavusele , muutumatusele . Ma armastan tsivilisatsiooni , eriti sel pärastlõunal Luksemburgi aias . Päike tuleb välja . Et mitte liiga vara oma kontorisse tagasi jõuda ( sel juhul oleks pärastlõuna liiga pikk ja ma ei jõuaks tema lõppu kuidagi ära oodata ) , lähen tagasi jala . Raffaeli näituse järjekord ei ulatugi seekord pargi väravani . Õnneks ma ei taha mitte üldse Raffaeli näitust näha . Isegi ilma järjekorrata mitte . Võib-olla , kui just tasuta saaks , ma ei tea . Ma ei tunne piltide ees enamasti mitte midagi . Minus ei toimu mingeid füsioloogilisi muutusi . Pildid on pildid . Võib-olla tabaks just sellel Raffaeli näitusel ühe pildi ees mind ilmutus . Ma saaksin tõeliselt usklikuks ja läheksin inimesi päästma . Või paastuksin nelikümmend päeva . Või looksin surematu teose . Peaksin ma selles lootuses nüüd sappa võtma ? Kas Jumal ootab minult järjekorraohvrit ? Ma ei tea sellest midagi . Millegipärast mulle tundub , et Jumal oma küllasuses ei saa minult midagi oodata . Ootamine on minu pärisosa . Ma parem ei otsi erilisi märke , need muudavad kannatamatuks . Kõige parem on , kui aeg möödub märkamatult . Saint-Sulpice'i purskkaev oma pladisevas veerohkuses meeldib mulle . Seisatan enamasti korraks selles pladinas , see on teistmoodi hääl , teistmoodi hääleruum keset linna tavalist häält . Heldelt üle äärte voolav vesi tekitab kerge ja vaba tunde , tunde , et kõike on külluses ja kõik on võimalik . Kauaks ei maksa sinna jääda , see tunne ei kesta kaua . Hakkab niisama , harilik . Saint-Germaini kiriku seinal on kirev usupropagandistlik plakat . Varem ma ei ole seda näinud teisiti kui kirju laiguna keset luuderohtu ja halli müüri . Täna loen millegipärast , et sinna on kirjutatud eri värvi , noortepäraste tähtedega sõna Espérance . See pole lihtsalt lootus . Lootus on espoir . Espérance on kiriklik termin ja ma ei tea täpselt , mida ta tähendab . Ükspäev kultuuriraadios üks vanamees ütles , et see on lootus siis , kui lootust enam pole . Teise plakati peale ongi kirjutatud : mettre son espoir en Lui . Panna oma lootus Tema peale . Tema tuleb siis , kui lootust enam pole . Astun hoogsal sammul mööda kitsast Saints-Péres'i tänavat , mis viib otse Seine'i poole . Seal ma ei taha kunagi viivitada , see tänav on liiga kitsas , pealegi autosid ja nende heitgaase täis . Antikvariaatide akendel on kummalisi asjakesi , raamatuid , vanu pilte , ma ei tea mida , sellest jääb ainult mingi summaarne mulje . Tänaval tundub hõljuvat vanade asjade lõhn . Natuke kopitust . Mul pole tahtmist endale mingeid esemeid soetada . Jõe ääres on rohkem õhku ja valgust . Kappan Louvre'i juures üle silla , lähen alla kitsast märjast kuse järele haisvast trepist , mis viib alumisele kaldapealsele . Seal on alati väga vähe inimesi . Kevadel ja varasügisel on veel päevitajaid , nüüd on oktoobri lõpp , päevitamise aeg hakkab läbi saama . Mul on seal oma koht ühe vana plataani juurikal . See on selline kaldapealsest eenduv bastion , mis plataani ümber on ehitatud , seal istudes oled nagu rohkem keset jõge . Vesi lainetab ja helgib suurelt . Täpselt minu vastas teisel pool jõge istub üks mees pingil ja loeb mingit suurt raamatut . Ta paistab nii väike . Jõgi vähendab . Mehe kohal on teistest suurem pappel . See sümmeetria , et kummalgi pool jõge on sarnased asjad ( kuigi mul pole raamatut käes , võin ma ju vaimus lugeda raamatut ) , meeldib mulle ; siis ma unustan selle . Kaks turistide laeva sõidab järjestikku mööda , ühel vähe , teisel palju inimesi . Nad tekitavad suuri laineid , mis ulatuvad peaaegu kaldapealse servani . Kui ma plataani alt ära lähen , tõuseb üks tüdruk pingilt ja läheb minu asemele . Ta ootas , kuni ma koha vabastan . Siis tulevad pargased . Nendel pargastel elatakse . Ma ei tea , kuidas seal oleks , õõtsumisega harjuks ära . Sest alati kui turistide Bateau Mouche või liivapargas mööda sõidab , kiiguvad nad üles-alla . See aeglane kiikumine meeldib mulle , see on hoopis teistsuguse sagedusega võnkumine kui linna võnkumine . Pargastel on lillepotte ja jalgrattaid . Mu lemmikpargase nimi on Astrolabe . Mul pole mingit põhjust teda armastada , aga siiski kuulub talle mu eelistus . Millessegi peab ju kiinduma oma igapäevasel teel . Ta võitis mu südame läinud talvel sellega , et ta korstnast tuli külmal hallil päeval puusuitsu , puusuitsu lõhna . See hõljus üle tumeda vee ja tungis mu sõõrmetesse . Sestsaadik heidan talle alati äratundva pilgu . Tema kulunud roheline värv on mulle armas . Tänaval valgusfoori taga seistes mõtlen kloostrikorrale . Klooster ja sõjavägi on harjumusearmastuse kõige suurejoonelisemad väljendused . Distsipliin on kõige kindlam viis säilitada rutiini ja vältida häirivaid kõrvalekaldeid . Iga päev sarnaneb täpselt teisega . Minu temperamendile vastab muidugi rohkem klooster , sõjaväes karjutakse liiga palju . Kloostrikord on vaikne , aga seda valjem , vastuvaieldamatum . Äratus on pimedas . Kell on alles viis , võib-olla isegi neli . Kuked külas ei ole veel laulnud . On talv ja koiduni on veel kaua aega . Kloostriõuel valitseb külm tardunud õhk , kirikus on tunda küünalde süütamise lõhna , väävlihaisu . See on igal hommikul täpselt samasugune , varieerudes ainult vastavalt aastaaegade erinevale atmosfäärile . Sellel öisel , vastuhommikusel palvusel pole mingit mõtet peale selle , et ta peab alati toimuma . On tähtis , et ta toimuks . Päev peab algama , elu peab olema rütmistatud ühesuguste toimingutega , nii et ta muutuks , kui teda saaks mingilt koondavalt ajaperspektiivilt pealt kuulata , lühikeseks monotoonseks muusikapalaks , mille algus ei erineks lõpust . Elul iseenesest ei ole ju mingit väärtust , elu iseenesest ei tähenda midagi . Tähendus saab olla ainult ühtedes teistes silmades , mitteinimsilmades . Viimselpäeval tuleb Kristus ja kõik luukered tõstavad Montparnasse'i surnuaial oma kivikaaned pealt maha ja ronivad haudadest välja . See on liha ülestõusmine . Mis mõtet on mittefüüsilisel , metafüüsilisel usul ? Ma olen kindel , et ka hing on füüsiline , ainult hoopis teise ulatuvusega kui keha , mis tantsib siin ilmas oma ühetaolist elutantsu . Väike keha paneb universumisse üles tõmmatud hinge tohutu võrkkiige võnkuma . Kui elu on täpselt rütmistatud , kui õhtute , lõunate ja hommikute kellavärk satub kiige võnkesagedusega ühte faasi , toimub võimendumine ja äratõuge . Muidu on ainult märkamatult sumbuv võbin kuskil tähtedevahelises ruumis . Saatsin Postimehele ära artikli keeleküsimuse kohta ja tundsin ennast halvasti . Ajalehele artiklit kirjutada on halb . Esiteks ma valetan , jättes mulje , et ma tean , kuidas asjad on . Teiseks ma sekkun ellu . Mul pole mingit tahtmist ellu sekkuda . Ainult jälgida . Ajalehele kirjutamine degradeerib . Kui vaadata kas või Kaplinskit . See , mis ma eile kirjutasin harjumustest , on üldjoontes õige , see tähendab , ta ei pretendeeri mingile tõele . Ta taotleb midagi enamat kui tõde . Tõde on sõnade pantvang . Vabadus on enam kui tõde . Ja harjumustega on veel nii , et nende vormil ei ole mingit tähtsust . Ühel päeval lakkan ma käimast selles sandwichibaaris ega tunne ta järele mingit nostalgiat , või kui tunnen nostalgiat , siis mitte nende suhteliselt halbade paninide järele , vaid selle enda järele , mis tundub tagantjärele alati palju reaalsem kui see ise , kes elab . Ma tunnen ennast ainult kirjapanduna . Ühel päeval ei astu ma enam üle sandwichibaari läve , ühel päeval ei kõnni ma enam mööda seda kaldapealset ega seisata Saint-Sulpice'i purskkaevu pladinas . See ei muuda midagi . Harjumused on üksteise vastu välja vahetatavad , ilma et midagi muutuks . Rütm jääb samaks , mu võõras elu jääb samaks . Harjumuste vahetamine muutub harjumuseks ja see harjumus peab mind võib-olla harjutama selleks , kui tuleb kõik harjumused maha jätta . Täiskirjutatud raamat on siis korraga tühi ja valge , lehitse kumba pidi tahad , mitte midagi . See mina , kes külastab sandwichibaari ja mõtiskleb kloostrikorra üle , võiks olla ühe romaani tegelane , moodsa romaani , mis pole õieti mingi romaan , aga ikkagi , tegelane . Mul pole selleks mingit tahtmist . Mitte see mina pole tegelane , vaid see mina , kes kirjutab , on tegelane selles romaanis , mida nimetatakse kultuuriks . Kirjapandu on selle tegelase märkmed . Mitte minu märkmed . Mind jätke , palun , üldse mängust välja . Las ma vaatan kõrvalt , ma pole kunagi tahtnud , lapsest saadik , muud kui kõrvalt vaadata . Mulle on sellest küllalt . Nalja saab niigi rohkem kui rubla eest . Ja mis mõte on tegelastega romaanil , kui tegelasi on ainult üks ? Sest tegelasi on ainult üks , sinna pole midagi parata . Ma ei tunne kedagi teist peale selle ühe , kes on mu välja mõelnud ja mind kirja paneb . Selles kultuuris , kus ma olen ja mis ma olen , polegi võimalik kirjutada teistsuguseid raamatuid kui neid , kus pole ühtegi tegelast peale mina . Midagi peale nende väljastpoolt vaadeldavate sisekaemuste . Raamatud tegelastega , kõiksugu onude ja kusiinedega , härra krahvide ja kolleegiumiregistraatorite ja Ivan Pavlovitšide ja proua N-idega kuuluvad minevikku , suurde ja teguderohkesse aega . Neid ei kirjutata enam muidu kui ainult ümber . Väikeste muudatustega . Kui jääda ausaks ja mitte liiga palju maha vehkida , siis pole mul rääkida muust kui tollest minast . Aga see mina võib muide olla suurem kui kõik need Ivan Pavlovitšid ja härra krahvid kokku . Eimiski on suurem kui miski , temasse neeldub kõik . Mina on must auk . Millest ma ka ei kirjutaks , kõik kaob sinna . Lugesin hommikul Kaplinski noorpõlveluuletust kuningast , kes oli maata ( ja krooni ei olnud tal ) . Ikka on nii , et mõned noorpõlveluuletused valgustavad kõiki teisi luuletusi , kogu elu . Elu ei tee targemaks , ta ainult koormab meid kõhklustega ja kahetsustega . Nooruses me teame täpselt , mis me oleme ja mis me tahame , ja kuigi me poleks mingi hinna eest nõus seda välja rääkima ( sest kunagi pole see piisavalt väärikas ) , ei oska me seda ka varjata . Rääkides millestki muust , avame me oma südame kõikidele tuultele . Ja millest või kellest saab veel kirjutada sellise kaasaelamisega kui mitte endast ? See kuningas ilma maata on Kaplinski ise . Selles luuletuses programmeerib ta ennast poeediks . Sõnub ennast ära . Poeet on maata kuningas . Ta on ülem päris valitsejatest , aga ta ei valitse kunagi . Aga valitsejate olemasolu meenutab talle igavesti , et tema on maast ilma jäetud . Teistel on nende elu , nende töö , nende raha , nende au , nende lapsed ja nende vanemad ; nende kroon ja nende valitsuskepp . Temal pole midagi . Ja kuigi ta teab , et see mitte midagi on rohkem kui midagi , on ta kade . Ta katsub ennast müüa . Ta hakkab rahvasaadikuks ja kirjutab rahvale manitsevaid artikleid . Aga mitte kunagi ei saa ta päris elu tunda . Sest ta on valinud teise , astunud elust kõrvale . Ma ei tea , kas seda valikut saab pärast enam muuta . See samm on ainukordne ja paratamatu . Ja tuhanded kadestavad teda , luuletajat , sest ta on kuningas kuningriigis , mida jälle nemad kunagi tunda ei saa , sest nemad on valinud elu . Kogu Kaplinski pole muud kui kibe püüd elu tagasi saada . Saada uuesti harilikuks inimeseks , päriskuningaks . Kuigi ta on küllalt tark , et teada : see ei õnnestu . Aga ta vähemalt teeskleb . Keegi pole luuletanud nii ilusti argipäevast , naisest-lastest , lihtsast elust ja mitteluulest . Ta on Pereisa , Talumees , mõnikord Botaanik , Rahvavalgustaja , Rahvaasemik , kõik üle elusuuruse . Kõik paremad kui päris . Aga see päriselu on ikkagi ainult luule , see tähendab , paraku , ilus vale . Kaplinski on katse elu endale tagasi petta . Püüd ennast veenda , et elu ongi selline , et rahu ja leppimine on kui mitte käes , siis käeulatuses . Ta teab , et see on vaid ajaviide , mis lühendab ootust . Et ükskord ta saab küll oma maa ja oma rahvaga kokku , aga mitte selles elus , sest selle elu asemel on ta valinud midagi muud . Ilus hommik ja kurb meel . Valkjas päikesepaistes Champs-Elysées'd pidi alla tulles mõtlesin , et ma ei taha kirjutada ühtegi raamatut . Miks ma peaksin tahtma kirjutada veel mõnda raamatut . Ma tean juba , mida see tähendab . Mind ei huvita tegelikkus , mind huvitab ainult tegelikkuse proovimine , teadasaamine , mis see on . Võib-olla kirjutamine on meetod teadasaamiseks , elu proovimiseks . Aga mis puutub siia raamatute avaldamine ? Mul pole midagi öelda . Kirjutamine on üks viis näha – aga kas ta on lõpmatu viis ? Ta on piiratud nagu kõik viisid . Parem ümiseda omaette oma viisikest . Põhiküsimus : kust saada raha äraelamiseks ? See tundub olevat kõikide inimeste põhiküsimus , selles pole midagi erilist . Aga elamise meetodid on küll väga erinevad . Mida enam ma inimeste elu vaatlen , seda kummalisemaid eluviise ma leian . Ainult pealtnäha käib enamik inimesi korralikult tööl ja teenib raha . Seda pilti normaalsusest on vaja maksku mis maksab säilitada , aga sellel pole mingit pistmist reaalsusega . Kas tõesti pole siis minu jaoks olemas kuskil seda vaikset aednikukohta koos prii korteriga tiibhoones ? Ma ei nõua palju . On see , muide , tõsi ? Tõusta igal hommikul ja minna oma peenarde ja kasvuhoonete , oma rehade ja labidate juurde . Ja küürutada ja kraapida õhtuni välja . Ma ei tea . Ja kas selliseid aednikke on üldse enam vaja ? Aga siiski , arvestades tõsiasja , et inimeste eluviisid on tegelikult kõige mitmekesisemad , peaks ju olema võimalik , et ühte sellist aednikku on kuskil vaja . Ma tean , et me kõik elame elu , mille me endale oleme valinud , ükskõik kui vastumeelne ta ka ei tunduks . Me oleme ta kord välja mõelnud ja siis elame teda . Siis pole enam midagi parata . Ohtlik on välja mõelda , ohtlik on unistada endale elusid , sest pärast neid tulebki elada . Ja see on tüütu . Tüütu nagu Pariis . Pole midagi idiootlikumat kui unistada elust Pariisis , aga ometi olen ma seda teinud , Tartus , öösel Emajõe ääres jalutades , lonkides Supilinna küürus ja viltuste majade vahel , mis tundusid inimlikumad kui inimesed . Pariisis pole peaaegu ühtegi maja , millesse saaks kiinduda . On üks koorunud sinise värviga uks Saint-Louis' saarel , siis , kui õhtupoolne päike talle läbi lehestike peale paistab . On pargased jõel , aga need pole päris majad . Päris majad on enamuses liiga suured ja liiga rasked . Need rullide ja vanikutena fassaadil kobrutavad kivikaunistused ajavad mind ahastusse . Need lõputud ilutsevad malmrõdud , ülesrivistatud ärkliaknad . Surnud dekoor . Mis pistmist on mul selle Teise Keisririigi aegse jõukuse ja ilu paraadiga ? See on tüütu , tüütu ! Siin unistan ma Tartust , Supilinnast , kõdust ja vaesusest . Ja ongi kõik , ring on täis . Ja siiski , sellest ringist peab olema mingi väljapääs . Mida ma ka Kaplinskist ei arvaks ja kuigi tema luule , kui ma teda üle loen sellest piiblipaksusest sinisest raamatust , veenab mind aina vähem – kuigi ma usun teda aina vähem , olen ma ikkagi sunnitud tunnistama tema üleolekut . Ta jääb minust alati ettepoole juba sellepärast , et ta on enne ja mina tulen tema järel . Ta on . Osa minu kultuurist , osa mu sisevaidlusest . Ah ! kuidas ma viimasel ajal kadestan vanu ! Ma ei saa põrmugi aru nende kibestumisest , kui nad on kibestunud . Olla suurema osa oma elust ära elanud , kas see pole siis saavutus , millega tuleks igal juhul rahul olla ? Olla mitte ainult nooruse künkast üles rühkinud , vaid ka vanaduse kallakul juba suurema osa teest läbi käinud , kas see siis ei mõjugi rahustavalt ? Hullem on ju igatahes seljataga , või kuidas ? Ja kui Valgustus polegi veel saabunud , siis see võib igatahes veel tulla , see võib igatahes veel ees olla , viimase minutini . Aga ohtlik on õppida elu kirjanike raamatutest . Kirjanikud oskavad kirjutada , aga mitte elada . Kirjanike raamatutest saab õppida ainult kirjutamist . Muidu on nad ajaviide . Ma tean tervet hulka kirjanikke , kelle kirjutamisoskust ma kadestan , ja ma ei tea siiamaani mitte ühtegi kirjanikku , kelle elu ma kadestaksin , kelle elu ma tahaksin elada . Hermann Hesse elust on küll , jah , kadestatav tema talveaiaga ja imelise vaatega loss kuskil Itaalia ( Šveitsi ? ) mäenõlval , mille pilte ma olen vaadanud raamatust " Kirjanike majad " . Võib kadestada niisiis tema edu või õnne raamatutega raha teenida . Aga muidu , see rahunenud vana " mäetarga " vaikselt kumendav mask , seda ma ei usu mitte üks põrm . Selle tagant ma aiman ikka seda last , kes saadeti kodust ära kasvatusasutusse , sest ta oli liiga elava kujutlusvõimega , ja keda ema karistas hirmsa kuritöö , viigimarjade varguse eest . Elu lõpuni jääb ta tagasi taotlema oma ema ja isa armastust , püüdma nende silmis olla hea ja viks laps ( see kuulus " rahunemine " ! ) ja ühtlasi näidata , et tema ohtlik fantaasia on tegelikult hea , tegelikult viljakas . Ja kui see kujutlusvõime ongi kuri ja jumalavallatu , siis võiks teda , Hermanni , ikkagi armastada , kõigest hoolimata ... See lapsik ja lootusetu igatsus vaatab oma suurte silmadega läbi vanatarga maski veel siiski , kui need karminäolised vanemad on juba ammu surnud ja Hermann ise on vana mees . Aga maja , maja on tal tõesti ilus . Nagu tema raamatudki . Muide , kas see pole natuke üks ja seesama ? Looming on samuti maja , teine ja parem mina , mida kirjanik endale ehitab ja kus ta ennast ikka kunagi päris koduselt tundma ei hakka . Ja kõik need kirjanike pärismajad , needki on kõnekad , see Kaplinski Mutiku , tema rahupaik selles Eestis , mis teda ei mõista ja mida tema aina rohkem võõrastavat paistab , see meenutab mulle Thomas Bernhardti ilusaid suuri turvalisi mägitalusid . Neid oli tal lausa mitu selles Austrias , mis teda tema arvates sugugi ei mõistnud , nii et ta selle Austria oma testamendis lausa ära neab , keelates oma loomingu mis tahes seostamise Austria riigiga ... Ja endast ja oma majadest ja korteritest ja maja- ja korteriunistustest ja -unenägudest ma parem ei räägigi , või räägin neist teine kord . Viimastel öödel olen mitu puhku ema unes näinud , kusjuures ta on noor õitsev naine , umbes selline , nagu nende piltide peal , kus ma olen paariaastane . Ilmsi ma teda noorena ei mäleta muidu kui nende piltide pealt , aga unes paistan mäletavat . Tänaöises unenäos oli ta ühtlasi üks noorem eesti naiskirjanik ja ma seletasin suletud ukse taga ühele tema austajale , mitu meest tal on olnud ja kes need täpselt on olnud ( sellel naiskirjanikul on tõesti mitu meest olnud ) . Siis läksin kööki , kus ema keetis kartuleid kartulisalati jaoks , sest see poiss , kellele ma olin seletanud neid mehi , oli meil külas . Mulle tundus , et ema oli läbi ukse kuulnud mu juttu ja oli minu vastu kuidagi jahe , mis mind väga riivas . Küsisin , kas ma ei peaks enne sööki sauna kütma , ja siirdusin meie vannitoa poole , kust õhkas rõsket külmust . Ema ütles , et ta võib ju saunas käia ka , ilma et ma oleksin aru saanud , kas ta seda tahab või ei , nii et ma jäin ka ise kahevahele . <arv> . X Elamine ja elust arusaamine on kaks ise asja . Arusaamine ei aita õigesti elada ja elamine ei aita elust aru saada . Elamine on rohkem vaistlik kui mõistuslik tegevus . Ühed elavad instinktiivselt õigesti , ilma et nad vajaksid oma elust arusaamist . Teised saavad elust aru , aga ei oska elada . Kõigile neile elukunstnikele , kes on mu juurde tulnud jutuga , kuidas nende huvitavast ja sündmusterohkest elust saaks romaani kirjutada , olen ma vastanud silmakirjalikult , et eks nad siis kirjutagu see romaan : pole ju midagi lihtsamat , kui neil juba kord materjali nii volilt käes on . Ma tean , et nad ei tee seda kunagi ja kui teevad , siis häda neile . Nad on küll elanud , aga pole näinud oma elu ; selleks pole neil elamise kõrvalt aega jäänud . Ja kirjutamiseks pole sugugi vaja elada sündmusterohket elu , sündmustest pole elus niigi puudu , iseasi on , kas neid nähakse või ei nähta . Kirjutamine on kõigepealt nägemise küsimus , ja paremini vaatamiseks tuleb pigem kõrvale astuda kui kaasa tormata . Või pigem vist nii , et kes on kord kõrvale jäänud , selle osaks on vaadata . Ma ei tea , kuidas see on . Ühtede loomulik kirg on elada , teiste ebaloomulik kirg on näha . Neid kahte asja ei maksa segi ajada , aga muidugi tahaksin ka mina mõlemat , miks ma ei tahaks . Postimehe rahvalikul internetikommentaatoril on õigus mind sõimata ja öelda , et kirjanikud peaksid jääma oma raamatute juurde ja mitte võtma sõna elulistes küsimustes . Ajaleht ei ole mõeldud elust arusaamiseks , vaid arusaamise vältimiseks . Ta peab sisendama inimestesse loomulikku enesekindlust , et lisaks elu elamisele saavad nad elust ka aru , see tähendab , peegeldama tagasi nende omaksvõetud arusaamisi . Eriti mõnus on , kui sealjuures tekib veel mulje diskussioonist ja arvamuste paljususest . Ajaleht taastoodab eelarvamusi , seega elu ja tervist , ja tõepoolest ei tohiks kirjanikud , kui nad tahavad jääda kirjanikeks , oma kärssa sellesse kamarasse toppida . Luban , et ma rohkem päevapoliitilistes küsimustes sõna ei võta . See pole esimene kord , kui ma seda endale luban . Ei tea , mis kurat mind sinna jälle kihutas . Tõestuseks inimeste elutervest võimest mitte näha seda , mida nad näevad , on kõiksugu reisijuhid . Ilma nendeta ei oskaks inimesed öelda , mida nad nägid või kas nad üldse midagi nägid . Nad kõigepealt loevad ja siis näevad . Tuntumate reisikohtade puhul pole enam isegi reisijuhte vaja , Eiffeli torn ja Vabadussammas on juba rahvaluules , neid nähes teab igaüks , et ta näeb . Ja mida ta näeb . Nägemine pole muidugi puhtalt visuaalne , see on pigem võime kõike visualiseerida . Ja siis sõnastada . See tuleb juba iseenesest . Asjata ei seostu " ilu " kõigepealt nägemisega . Ka muusikas " nähakse " ilu . Baudelaire'i ja teiste kirjanike ilumaania . Haiglaselt terav esteetiline tundlikkus , mida ei maksa segi ajada hea maitsega . Üks Tartu üliõpilane küsis minult eile varaste luuletuste kohta mingi ballaadiantoloogia jaoks , mis iseenesest on juba üsna naljakas projekt . Ühtlasi ta vabandas , et sunnib mind minevikuga tegelema . Aga mul ei ole midagi minevikuga tegelemise vastu . Minevikul on see eelis , et ta ei tule enam . Ta ei rõhu meid enam mitte kunagi , nii nagu rõhub see , mis on tulemas ja millest mul pole mingit aimu , mis see on . Minevik on ärapõletatud elu . Suurest hallist puuriidast , mis sügisel lösutab õuel , jääb kevadeks natuke valkjashalli tuhka ja musti süsi . Minevik on tulevikuga võrreldes väga kerge . Sellepärast ma kadestangi vanu ja mõnikord , kui tulevik eriti rõhub , nagu nendel segastel päevadel , kui maailm tundub jälle vaikselt , aga nüri vältimatusega veerevat " õigusemõistmise " , ühesõnaga pigem sõja kui rahu poole , kadestan ma ka surnuid . Ma uurin peegli ees oma juukseid , kas seal on juba küllalt halli , aga pole veel kuigi palju . Päris palju elu on veel tuhaks põlemata , raske vettinud puuriit pimedusse vajuval õuel . Kust ma , muide , selle puuriida praegu võtsin ? Siin pole mingeid puuriitu . Mu selja taga , hoovikuristiku ja majamüüri , inimeste korterite taga müriseb ringbulvari kiirtee oma igapäevast kauget mürinat . Aga ma ei kuule seda praegu peaaegu üldse , sest arvuti undab mu nina ees ja all ameeriklase korteris undab tema trafo . Ma ei tea , kas ta on siis Ameerikast külmkapi kaasa toonud ( neil on seal teine voolupinge ) või milleks tal seda trafot vaja on . Aga trafo see olema peab , ma tunnen seda undamist . Seda oli nõukogude ajal , öösel , raudtee ääres , elektrikappide juures . Õnneks on ameeriklane ( oletan tema ameeriklust nimesildi järgi , mis on tema kellanupu all , mida ma isegi ükskord helistasin , aga õnneks teda polnud kodus ja ma ei saanud talle öelda , mis ma tema trafost arvan – see oleks niikuinii lõppenud mulle kaotusega <arv> : <arv> ) hakanud seda ainult ajuti sisse lülitama , mitte enam ööd otsa . Ma olen teda selle trafo eest vihanud kuni sinnamaani , et olen soovinud , sureks ta ära , lülitataks ta trafo ükskord ometi välja ja kantaks ta ise sealt korterist välja , jalad ees . Mis on mul siis öelda neile , kes vihkavad oma " vaenlasi " hoopis kaalukamatel põhjustel ? Kui on kaalukamaid ja vähem kaalukaid põhjuseid . Sedavõrd kui me elame , on meil kõigil õigus . Muud õigust polegi . Ja see õigus põrkab vastu teiste elusolijate õigust . Poliitika on siiski vastik , sest ta seisneb alati teadlikus valetamises . Kui rääkida tõtt , siis tuleb välja , et tõtt polegi , et see on nii haraline ja keeruline , et keegi ei jõua seda kuulata . Et tõtt ei saagi rääkida . Rääkimine on rääkimine ja tõde on tõde . Rääkimine lihtsalt rahustab ja julgustab . Kui teha sõnu , kaob tühjus meelest . Me räägime , nagu linnud sädistavad enne pimeduse langemist , et oleks vähem hirmus , et üksteist julgustada , sest kõik ei ela seda ööd üle . Aga praegu on päev ja kuigi on oktoober , vilistab paar kuldnokka teisel pool õue telekaantennil . Soojad ilmad ajavad nad laulma , aga siiski mitte nii nagu kevadel . Päevad lähevad iga päevaga natuke hämaramaks , niiskemaks ja jahedamaks . Suured plataanilehed langevad robinal sillutisele , ükshaaval . See võib kesta nädalaid ja kuid . Eestis teeb külm ükskord puud paljaks , ongi vist juba teinud . Siin pudenevad nad hõredamaks nii , sest elumahlad lihtsalt valguvad tasapisi lehtedest juurtesse , lehed närtsivad ja kukuvad maha , ükshaaval . Kes oleks võinud arvata , et põhjamaa kalgist ja järsust sügisest võib puudust tunda . Ma ei saa siinsest sügisest aru , ma olen natuke segaduses , nagu need põhjast siia lennanud kuldnokad , kes oktoobris lauluvilet ajavad . Ma olen teistsugusega harjunud ja tegelikult mul pole mingit tahtmist oma harjumusi muuta . Ainult mõnikord jõe ääres või Saint-Germaini metsas päikese käes ennast soojendades , silmad kinni ( või lahti , see päike pole enam kuigi pimestav ) , unustan ma kõik sõnad , kõik harjumused ja kogu oma tulevikuhirmust tehtud meeleheite . On ükskõik , kas ma olen elanud või kus ma olen elanud ja kui palju ja kus ma elan veel . Pooltukastus pehmes sügiseses päikesepaistes , unustus rammestavas soojuses , mõtete vaikimine , sõnade kustumine , see vist ongi ainus , mida tasub nimetada õnneks . Kui seda tasub nimetada . Hommikul mõtlesin kirjutada , aga midagi ei tulnud pähe . See ajas meeleheitele . Nii palju asju on peas , aga kui istud arvuti ette , siis tutkit ! , mitte midagi . Tundsin ennast järjekordselt lootusetu luuserina . Töötuna , kellele keegi ka kunagi tööd ei anna . Pean surema vaesuses ja üldises põlguses . Teel Saint-Germaini metsa mõtlesin põhiliselt sellele , kuidas tuleb Eestis endale relvaluba muretseda ja püstol osta , mõni väike ja odav , ainult selleks , et endale sobival hetkel kuul pähe lasta . Siis , kui see on täitsa selge , siis kui see on täitsa väljakannatamatu . Miks pole ühekordseks kasutamiseks mõeldud , odavaid , äravisatavaid püstoleid ? Tegelikult pole ju Pariisiski klassikalistest enesetapuvõimalustest puudu . Näiteks sillad . Aga ma ei tea , kuhu peab minema , et välja ei õngitsetaks . Ja et välja ei ujuks . Püstol on ikka palju kindlam . Pole mingit rabelemist ega võitlust . Elus võideldud ja rabeldud küll , ja kõik võitlemine ja rabelemine on olnud täiuslikult ilma asjata . Ilma mingi tulemuseta . Ikka sama loll . Isegi lollim kui alguses . Idioot . Kordan endale tihti : idioot ! Ja mul on häbi . Kerge udu looritas maastikku , päike paistis sellest läbi , käies hakkas palav . Aga meeleheide oli seekord visam kui harilikult . Harilikult ta laseb lahti kohe , kui toast ja majast välja lähed . Nii kui tunned õhku , näed taevast , puid , inimeste sebimist . Kohe läheb meelest ära , mis asi see oli , mis nii ängistas . Täna see soe õhk ja see Prantsuse maastikku ja prantsuse pargiperspektiivi õrnalt looritav sügisudu , see rauge sügispäike ainult süvendasid ängistust . Maastik ise pitsitas südant oma avarusega . Seda enam , et ma teadsin , kui totter see on , kogu see ängistus , tulevikuhirm ja surmaiha , mis pole tegelikult surmaiha , sest kuidas ma saan ihaldada seda , mida ma ei tunne , millest ma mitte kõige vähematki ei tea . Niisiis pole õieti ka seda väljapääsu . Niisiis pole üldse mingit väljapääsu . Mul on seal metsas oma raiesmik , kus ma ikka istun , kui päike paistab . Õieti on see tuulemurd , jäänud <arv>. aasta detsembritormist . Kevadel oli seal suuri siniseid kannikeselaike ja mingeid teisi lilli , valgeid tähtheinu , ma usun . Nüüd on põldmarjaväädid kõik kinni katnud , punakaspruunid . Kohati vana kõrget rohtu . Ja maas pikali mõned pöögitüved , millelt koor on maha tulnud ja mis on päikese käes soojad . Istusin ühe suure püsti jäänud tamme alla . Uurisin maapinda enda ümber . Lapsena kartulipõllul mulle ikka meeldis kükitada ja maapinda uurida , mullas sobrada , lootes et mind ei hüüta , et mind ära unustatakse . Maapind on seal lausa kaetud tammetõrudega . Vaatasin , et mõnel oli nagu punane saba taga . Taipasin , et see on idu , idujuur , mis maasse tungib . Võtsin ühe tõru maast üles , juur avaldas juba kerget vastupanu , oli juba hakanud juurduma . Ei tea , kas see on normaalne , et nad sügisel idanevad , või on see soojadest ilmadest ? Kas nad talvel saavad kasvama minna , lehekesi kasvatada . Vist mitte . Aga tõrusid on tohutu palju ja väikesi tammehakatisi paistis ka ümberringi . Mõni punarind vilistas , päike soojendas . Ühel hetkel andis see järele . Kuum rahu valgus südamesse ja jalgadesse , lainetas läbi selgroo . Kerge valge udu ja sinine metsaserv eemal olid nagu tuba , suur soe valge tuba , kus midagi karta ei ole . Tere , Mart ! Oli hea ja kuidagi ergastav sinuga eile üle hulga aja rääkida . Ega ma siin üldse , kui järele mõelda , väga palju ei räägi . Peaaegu ei räägigi . Olen vait . Seda küll ei pane tähele , sest sisekõne , paraku , ei vaiki naljalt , ja siis on tunne , nagu oleks rääkinud . Ainult vahel harva telefonile vastates ( siia kontorisse ka peaaegu üldse ei helistata , keegi ei tunne eesti kultuuri vastu huvi , mis parata ) või päeval sandwichibaaris oma harjumuspärast tellimust esitades kuulen oma võõraks jäänud häält . Aga sellega harjub ka kohe . Sandwichibaaris nad võiksid ka ilma rääkimata mulle anda selle , mis alati , aga seal käib palju rahvast ja ega neil pole meeles . Pealegi kuulub väike suhtlus sandwichibaari rituaali juurde . Aga ma ei taha , et mul selle pererahvaga seal mingi lähem suhe tekiks . Sandwichid on ikka ühed ja samad , ega nad sellest paremaks ei läheks . Isegi häiriv on , et nad minuga ära harjunud on , et nad minust midagi mõelda võivad . Peaks kohta vahetama , aga ma olen harjumuste ori ja seda hea meelega . See orjus teeb mu vabaks oma mõlgutuste jaoks , ma ei pea mõtlema sellele , mida tellida ja mis maitsega see on , mis ma söön . See on alati täpselt sama maitsega ( või ütleme , kahe maitsega , sõltuvalt sellest , kas on panini kana-curry või panini kalkun-emmental ) , mitte eriti hea , aga ma olen rahul . Selle hinna eest . Seal käivad peamiselt üliõpilased , sest see on ülikoolide linnaosas , Luksemburgi aia taga . Sõidan sinna metrooga , sest siin ümberringi on ainult butiigid ja kallid restoranid . Üks toastissimo on , aga seal ma käisin möödunud talvel ja kevadel , see harjumus jäi sinna . Võib-olla mõni päev lähen sinna , et tunda nostalgiat tolle kauge kadunud aja järele . Ma pean tunnistama , et ainus äriprojekt , mis mul pähe on tulnud , ongi sandwichibaar . See ei ole üldse originaalne , aga mulle see odav anonüümne kohake meeldib ja peale selle mulle näib , et nad teenivad suhteliselt hästi , sest rahvast käib kõvasti . Eks ta ole selline Kärdla söökla Pariisi variant mingis mõttes . Ainult selle vahega , et tehniliselt väga lihtne . Toasteri vahel paninide soojendamine ja kohvi ja tee valmistamine on kõige keerulisemad operatsioonid , mida nad seal koha peal teevad . Ma ei tea , kas neil on ka oma pagaritöökoda kuskil keldris , kus nad kooke küpsetavad . Ja kuskil tagaruumis nad peavad kõik need sajad sandwichid ja paninid päevaks valmis tegema . Ühesõnaga , kõik käib väga kiiresti ja lihtsalt ja kokkuvõttes tekitab külastajal isegi teatud sooja toidu või igal juhul täiskõhu tunde . Tallinnas pole selliseid kohti üldse . Aga tegelikult Saiakäik on ju analoogne . Ja sealgi vist võlub kõige rohkem harjumuspärasus ja suhteline lihtsus . Astud sisse , suurt tseremooniat pole vaja , koogid ja saiad on kõik vitriinis väljas . Ma vihkan tegelikult menüüsid , sest ma ei oska sealt kunagi midagi valida . Ja nimed on alati petlikud , iial ei või teada , mis on menüü taga . Aga kui ostad letist , siis võid pärast istuda üsna märkamatult ja ilma mureta , et ettekandja või kelner sind tülitama tuleks , ja ilma mureta , et sa hajameelsusest maksmata ära hakkaksid minema , mis tekitab palju tüli ja segadust ja võib sind viia tükiks ajaks häiritud olekusse . Minu teemaja ainus originaalsus Saiakäiguga võrreldes oleks soojad paninid ja odavad komplektmenüüd , mis vähendaksid veelgi kundede valikuraskusi . Nagu sa isegi näha võid , ei lenda mu ärifantaasia just eriti kõrgelt . Ma arvan , et selline teemaja tasub ära siis , kui sa ise iga päev seal leti taga oled . Mulle igatahes tundub , et see vanem naine ja vanem mees , kes seal minu sandwichibaaris tipptundidel koos tüdrukutega teenindavad , on omanikud . Vähemalt naisel on selline nägu , et ta peab kõigel silma peal ja arvestab , et iga püsikunde , nagu mina , toob , kuigi imeväikese , aga see-eest kindla lisa tema sissetulekutele . Huvitav , kelleks ta mind võib pidada . Töötuks või mõneks veerand-kohaga tunniandjaks ? Aga arvatavasti omistan ma talle liiga palju mõtteid enda suhtes , mis on tavaline viga . Me oleme enda jaoks ju nii tähelepanuväärsed . Minu äriideedel , kui neid esineb , on ilmselt see viga , et nende keskmes pole mitte raha teenimine , vaid kujutlus teatud vaiksest kontemplatiivsest eluviisist , mis selle äriga peaks kaasnema . Äri ise on teisejärguline , aga peaks olema esmajärguline , või kuidas ? Pealegi tähendab igasugune äri inimeste juhtimist ja suunamist oma huvide teenistusse , aga selleks pole mul küll mingit annet . Seni , tuleb tunnistada , on mu ainsad tasuvad investeeringud olnud punane kohverkirjutusmasin Unis , ostetud <arv>. aastal Tartu kaubamajast <arv> rubla eest tutvuse kaudu , siis tekstitöötlusmasin ( see mäluga kirjutusmasin , mille ma ostsin <arv> aastat tagasi Pariisist ) ja see arvuti , mille ostsin Hiiumaale ja pärast Lauka koolile andsin . Need on ennast raudselt väga mitmekordselt tagasi teeninud . Kõik teised ostud-müügid on minu jaoks lõppenud märkimisväärsete kahjudega . <arv> rubla andis tookord isa . Ma veel valetasin , et mul on seda kirjutusmasinat vaja kursusetööde kirjutamiseks , aga ega ta väga ei uurinudki . Tegelikult olin otsustanud hakata luuletusi kirjutama ja mitte lihtsalt kirjutama , vaid avaldama ka , ja ma olin veendunud , et selleks on vaja kirjutusmasinat . Kuskilt sain ka masinakirjaõpiku – võimalik , et emalt ( sest tema oskas masinakirja ) – ja õppisin Tartus Kreutzwaldi tänava korteris kümne sõrmega pimekirja , mida ma päriselt ära ei õppinudki ( ma pole midagi päriselt ära õppinud ) , aga mis on kahtlemata osutunud siiski üheks väärtuslikumaks oskuseks . Unis oli üsna jäikade klahvidega ja ma taon siiamaani ka arvutiklahve , nii et kolin taga . Õnneks on uued klaviatuurid üsna töökindlad . Igatahes ei ole kirjutamise käeline külg mulle piduriks , ma kirjutan umbes sama ruttu kui mõtlen , see tähendab , muidugi , aeglaselt . Kui ma vaatan tõelisi arvutioskajaid , kes on klaviatuuriga kokku kasvanud ja kelle sõrmed ainult libisevad üle klahvide , siis ma olen muidugi täitsa kohmakas . Natuke prantsuse keelt , natuke masinakirja , natuke oskust lauseid koostada ja neid üksteise sappa aheldada . Ei ole just palju , mida tööjõuturul müüa . Sekretäri koha võiks saada , aga sinna tahetakse rohkem noori tüdrukuid . Sellepärast tuligi vahepeal mõte ennast Rüütli juurde tööle pakkuda , et Rüütel ju kindlasti ei oska ühtegi neist asjadest ja samal ajal on tal hädasti vaja korralikult ritta pandud sõnu ja lauseid , ja tüdrukuid ta võib endale silmarõõmuks peale selle palgata . Kujutlesin ennast juba sellise salasekretärina , kellest keegi midagi ei tea ( mis pole Eestis muidugi võimalik ) ja kes võib enamuse ajast tegelikult pühendada jalutuskäikudele ja kontemplatsioonile ja aknast välja vaatamisele , kusjuures jookseb mitte ainult palk , vaid kenakene palk , mis annab aknast välja vaatamisele alati mingi erilise melanhoolse varjundi . Üksinduses muutub inimene kergesti natuke ebaadekvaatseks . Pealegi tundub Rüütli sekretäriks saamine palju lihtsama ja tõenäolisema väljavaatena kui hea ja lisaks veel hästimineva raamatu kirjutamine , millega saaks ennast inimestest ja maailmast vabaks osta ja pühenduda täielikult sellele , mis mind ainsana huvitab ja mis on inimeste ja maailma jälgimine . Aga jälgimiseks on vaja vabadust , see tähendab distantsi . Nagu keegi ütles : minu riik ei ole siitilmast . Ta on siinilma kõrval , kohe järgmine uks , õigemini aken , see igavene aken , kust kõik möödub , nii et sama hästi võib öelda , et sa ise möödud kõigest . Ka reisimine tundub tõepoolest aina rohkem vaid ühe tüütu kohustusena , mis mul on oma kunagiste unistuste ees . New Yorki " peaks " minema , aga paljas mõte veel ühe linna nägemisest on väsitav . Ja unistused on ikka olnud äärmiselt rumalad . Lausa piinlik hakkab , kui nendele mõelda . Pealegi on neil ohtlik kalduvus täituda . Kui ikka küllalt visalt millestki unistad , siis ükskord sa selle saad ka , ja pärast vaata ise , kuidas temaga toime tulla . Siin ma nüüd istun , siin Pariisis , ja käin oma kahe korteri vahet ( üks on büroo , teises vaatan telekat , magan ) , tundes ennast nagu väljasaadetu . Mida ma olengi : saadetud unistusest reaalsusesse . Unistuste realiseerumise ainus hea külg on see , et siis nad lakkavad olemast ja sa oled tõepoolest natuke vabam . Küllap on neid , kes taipavad kergemini , aga minusugustel juhmidel tuleb kõik käega ja jalaga järele katsuda , et uskuma jääda : seal pole tõesti midagi . Võib-olla niimoodi , tükk tüki haaval mureneb väiksemaks ka kujutlus endast kui miskist ja sealjuures veel kui miskist väga tähtsast , lakkamatult muret tekitavast . Enesetapumõte pole ju tegelikult surmaiha ( sest kuidas saab ihaldada midagi täiesti aimatamatut ja kujutlematut ) , vaid soov otseteed ja ilma selle kurnava rännakuta , mis on elu , jõuda eimiskisse , plahvatada täielikult tühjuse äratundmisse , mis on siinsamas , aga millest sa aina ringi käid nagu kass ümber palava pudru . See aimus kohalolekust , aga võimetus kohale jõuda , see ringitammumine , see just ongi piinav . Aga seni , kui enesetapumõte on sedavõrd meeleolutekkeline , tundub selle teoks tegemine siiski ebaproportsionaalse sammuna . Meeleolud on nii pöörduvad , aga surm on nii pöördumatu . Tõtt-öelda tundub mulle nüüd igasuguste pöördumatute otsuste teoks tegemine mõttetu vägivallana . Sekkuda suureliselt oma ellu , mida ma ei mõista , tahta muuta seda , millest ma muutumatunagi aru ei saa ... Kõhkluses , kuigi ta on tobe ja arg , tundub olevat siiski rohkem tarkust kui otsustavuses . Jäikades otsustes on , vähemalt minu puhul , alati midagi eluvastast . Elu on rohkem kahevahelolek kui see või teine olek . Metsas käies ma olen küll aru saanud , ja üsna ruttu , et parem on usaldada seda siira-viira rada , mida mööda astud , kui hakata läbi padriku otse või mööda sirget sihti minema . Sirged sihid on metsas petlikud , nad ei vii kuhugi . Rada , isegi kui ta ei vii just sinna , kuhu mõtlesid , viib ikka kuhugi välja . Tobeda pöördumatu sammu võrdkujuks on mulle mu silmaoperatsioon , seda enam , et ta tuletab mulle ennast igal õhtul meelde . Sain lahti prillidest , aga sain lahti ka mulle nii armsatest hämarikkudest ja videvikkudest , sest hämarus on mulle nüüd füüsiliselt häiriv . Asjade ümber tekivad halod ja see vist kuidagi ärritab nägemiskeskust peaajus , mis ei oska selle ebaloomuliku olukorraga kuidagi kohaneda , nii et kokku tekibki füüsiline ebamugavustunne . Võib-olla sellega ajapikku harjub , ja mõnel määral olengi harjunud . Aga see on muide ka üks põhjus , miks ma eriti ei taha teatrisse minna , sest seal on pime , ja see on natuke tüütu ja väsitav . Ja see talvine pime aeg , mis niigi pole suurem asi , on nüüd veel vähem meeldiv . Ja see kõik on sisuliselt enda tekitatud vigastus . Ma kõhklesin tookord küll , aga rumal tundus kord tehtud otsusest taganeda . Ja vaat nüüd pole tõesti mitte midagi parata , oma vanu silmi tagasi ei saa , tee mis tahad . Varem ma pole näinud , et paratamatus tõesti olemas on . Lehitsesin hommikul enne tööle tulekut Kaplinskit . Mul on seal see paks sinine raamat , mis on tõepoolest liiga-liiga paks , aga mis on selles mõttes hea , et huupi lehitsedes võib sattuda millelegi ununenule , mis endas vastu kõlab . Viimasel ajal on ta luule mulle küll üsna tumm olnud ja ma olen lehitsenud rohkem selleks , et aru saada , mis seal viga on ja mis see õieti oli , mis mind kunagi köitis . Täna hommikul aga sattusin ootamatult resonantsi ja see võimendus minus mingiks kevadiseks värskusetundeks . See oli kogu " Õhtu toob tagasi kõik " ja ma mõtlen , et see ongi tema kõige võimsam raamat , kõigest hoolimata , seal ta on leidnud selle kesktee , mida ta nii väga on taga ajanud . Seda kirjutades , mõtlesin , pidi ta olema nii neljakümne ringis või natuke üle neljakümne , nii et sellel ohtlikul eluharjal , kus iseendaga silmitsi seistakse ja pole enam võimalik taganeda nooruse ebamäärastesse valedesse ja seda ei saa enam edasi lükata . See tuleb kas teoks teha või teoks tegemata jätta , ja siis nii vist jääbki . Minu meelest on ta selles raamatus , mis on õigupoolest päevik ( kevadel algav igatahes ) , leidnud tasakaalu oma sentimentaalsuse ja selgeltnägelikkuse vahel , ja ühtlasi tabanud ka enda kõne rütmi , pärast seda , kui on katsetanud mõndagi äärmuslikku varianti . Aga midagi on tal jäänud välja ütlemata ka , midagi , mida ta on teadnud , ja see seal vaevab , ja vaevab tedagi , mulle näib . Miks ta siis muidu mõnikord nii kibestunud on ? On miski , millest tal pole julgust olnud loobuda . Mis see on , ma ei tea . Vahepeal käisin oma lõunal , see tähendab ülalkirjeldatud sandwichibaaris , mis mind ausalt öelda hakkab juba ära ka tüütama . Aga varsti ma ei käi seal enam nii või teisiti . Võib-olla nad isegi märkavad seda , võib-olla mitte . Selle harjumuse asemel kujundan endale mõne teise , võrdväärse , mu elu ei muutu sellest , et ma lakkan käimast Vavini tänava sandwichibaaris , mille nime ma siiani ei tea . Aga ta jääb mulle meelde ja võib-olla isegi baaripidajate näod jäävad mõneks ajaks . Elades koguneb palju tarbetuid mälestusi . Tänane päev on uduvines . Hommik oli päris hall . Sellest on näha , et sügis edeneb : udu ei taha enam päeva jooksul hajuda , õhk jääbki sinetama ja vinetama . Mingi osa on selles muidugi ka heitgaasidel . Talvel on linn alalõpmata sellises udus . See on siinne omapära , Eestis sellist ei ole . Seal on kas paks udu või pole udu , vahepealset on haruharva . Siin on harva kas päris selge või päris udune . Samuti võib siin pool päeva sadada sellist vihma , mis õieti märjaks ei tee . Ta tilgub kuidagi harvalt , aga järelejätmatult . Asfalt läigib , osa inimesi lööb vihmavarjud lahti , aga sama hästi võid ka palja peaga käia , sest juuksed kuivavad enne ära , kui jõuavad läbimärjaks saada . Sügisega on sama lugu . Ta muudkui tuleb . Lehed muudkui roostetavad vaikselt puude otsas ja pudenevad sama vaikselt maha kahisema . Osa puid on ikka rohelised ja paksud . Aga lehti on ka igal pool . Iga kerge tuulehoog vabastab neid okstelt ja keerutab õhus . Nii kestab see kuid . Nüüd ma saan aru , miks feuilles mortes , surnud või langenud lehed , on prantsuse luules ja laulurepertuaaris nii tähtsal kohal . See on terve pikk aastaaeg , mis möödub nende melanhoolses kahinas ja lõhnas . Kusjuures see lõhn on väga tugev , isegi tänaval tuntav , rääkimata pargist ja hoopiski rääkimata metsast , kus see parfüüm on juba nii paks , et seda võiks pudelisse koguda ja müüa . Aga ma ei tea , kas inimesed tahavad sügise järele lõhnata . Kõik lõhnaksid ikka nagu kevad . Kuigi see surnud lehtede lõhn on päris hea , punakaspruuni ja hämara tonaalsusega nagu metsadki sellel aastaajal . Jahedamaks läheb väga pikkamööda . Oktoobri alguses oli päeval üle kahekümne , nüüd on nii seitseteist . Ainult päevad lühenevad siiski ruttu ja õhtutes on seda rõskust , mis meenutab , kuigi kaugelt , põhjamaa sügist . Tunnen selle järele puudust , sest see on mulle tuttav ja arusaadav . See , kuidas külm puud ühekorraga paljaks roobitseb ja õhu klaariks lööb . Aga muidugi on ka selles pikaldases rauges sügises oma võlu . Hing on kerges meeldivas segaduses , tundes ajuti , nagu kevad hakkaks kätte tulema . Mets on täis põhjast siia jõudnud punarindu ja käblikuid , kes päikese käes vaikselt laulda vilistavad . Kevadine laul see pole , aga sügisene karm vaikus ka mitte . Uurisin eile oma raiesmikul istudes tammetõrusid : osa lükkavad juba valget juurekest maasse . Ega need vist ikka talve üle ei ela . Aga tõrusid on tohutu palju ja pasknääre pole üldse näha ega kuulda . Imelik , et nad elavad seal põhjas , kus tamm on nii haruldane , et iga puu kohta on mitu pasknääri , kes seal siis päevad otsa käratsevad ja rabistavad . Siin teevad seda tööd suured paksud kaelustuvid ja mustad varesed . Aga metssigadele jääb ka kraami laialt üle . Prantsusmaal on tohutult metssigu ja ma ei imesta selle üle , nähes seda tõruküllust . Saint-Germaini metsas neid vist ei peeta , see on liiga linna sees , aga Fontainebleau metsas ma nägin kevadel oma silmaga metssiga . Üksõhtu tuli telekast saade jahimeestest . Nagu see mood on , oli sinna kutsutud nii kirglikke jahimehi kui ka jahi vastu võitlejaid . Samuti oli vahepealseid , mõõduka , ökoloogilise jahi pooldajaid . Nad esindasid ühtlasi kolme selgelt erinevat inimtüüpi ega saanud üksteisest põrmugi aru . Kõik jäid oma seisukohtade juurde , s.t. oma füsioloogia ja psühholoogia juurde , mida need seisukohad illustreerisid . Ja kõigil oli ilmselgelt õigus , kui mitte millelegi muule , siis igatahes oma eripärasele psühhofüsioloogiale . Muuhulgas näidati selles jahimeestesaates ka sügisese metsa all läbi surnud lehtede traavivaid metssigu ja hirvi ; oli ilmne , et neil ei ole inimeste ideede ja vaidlusega mingit pistmist . Mina aga pean leppima sellega , et minu lemmikpaik Pariisis on üks Saint-Germaini metsa tuulemurrulagendik , ainult kahjuks ta ei asu Pariisis , vaid sinna tuleb linnalähirongiga sõita ja see maksab ligi <arv> krooni edasi-tagasi . Aga see pole tegelikult kuigi kallis hind võimaluse eest puutüvel päikese käes istuda . Mingid kilgid siristavad seal rohu sees väga vaikselt . Autoteede mürin muidugi kostab ka , aga siiski seal on rahu ja õndsus , mida linnas ei ole ka jõe ääres , kuigi seal pole ka viga . Ma olen täitsa nõus selle keskaegse mungaga , kes tänas jumalikku ettehooldust , et see igasse suuremasse linna on pannud voolama ühe jõe . Ilma jõeta oleks see linn sõna otseses mõttes talumatu . Jõgi kannab linna vaikust ja avarust , teistsugust valgust , teistsugust rütmi . Mööda voolates muudab ta linna kogu selle massiivsusest ja pealetükkivusest hoolimata suhteliseks ja ajutiseks , samuti mööduvaks , sest pole ju vahet , kas jõgi voolab linnast mööda või linn voolab jõest mööda . Praegu midagi rohkem meelde ei tule , nagu oleks meel ka äkki tühjaks voolanud . Hommikune kevadetunne on kadunud , aga mingi jälg on tast jäänud ja see on siiski meeles , et ma mõtlesin , et kevad võib siiski mullegi veel tulla ja midagi oma suures valguselaines minustki üle ja läbi uhtuda , kes teab . Võib-olla kirjutan veel ükskord luuletusigi , aga võib-olla jätan ka kirjutamata . Läkitan need üsna juhuslikud ja impersonaalsed read sinu meiliaadressile . Siiski teadsin ma neid kirjutades , et ma kirjutan sulle , ja see muutis kirjutamise huvitavamaks . Millegipärast ma olen alati arvanud , et sul pole iimeili . Ahsoo , üks asi tuli veel meelde . Eile õhtul rääkis telekas üks prantsuse luureasjatundja , et terve <arv>. aasta jooksul pidas Bushi administratsioon salajasi neljapoolseid ( Pakistan–USA–Iraan–Afganistan ) läbirääkimisi Afganistani teemal . Need toimusid Berliinis ja eesmärgiks oli kas taliibid kuidagi ära osta või välja vahetada ja Bin Laden nende käest kätte saada . Aga taliibid ( taliban on mitmuse vorm sõnast taleb või talib ) ei lasknud ennast kuidagi ära rääkida ja ei tulnud lõpuks üldse enam kohale . USA-mehed ei saanud vist ka aru , et Bin Ladeni väljaandmine pole nende võimuses , sest pigem on nemad Bin Ladeni võimuses : too polevat mitte mulla Omari külaline , vaid mulla on õieti tema looming . Augustis ähvardas USA , et kui taliibid järele ei anna , siis võetakse midagi ette , s.t. ähvardas neid sõjaga . Ja sinnapaika see siis jäigi , kuni ... Vahepeal käis siin üks eesti tüdruk , keda ma olen juba paar korda näinud , sest millalgi kevadel ta käis siin rääkimas , et tema tahab hakata Pariisis muusikat õppima ( Otsa-kooli lõpetanud ) ja et kas mina tean midagi soovitada . Muidugi ma ei teadnud , aga ta on osutunud üsna toimekaks , oli vahepeal lapsehoidja ja sai isegi mingisse erakooli , ainult et nüüd ta pole enam lapsehoidja ja elab ühe kooliõe juures ja raha pole kuskilt võtta ja elamisluba ka ei saa ... Sealjuures on ta selline kaunis lihtsameelne . Laenas Alliksaare raamatut ja deklameeris mulle peast , raamaturiiuli juures seistes ( mina seisin ka seal , käed rippu ) , ühte pikka Alliksaare luuletust – tähendab , see oli tõesti lihtsameelne , see deklameerimine , sest see võib iseenesest olla ju nii ja naa ... Aga huvitavam on sealjuures see , mis täna välja tuli , et ta tunneb Fred Jüssit , sest oli suviti Kõrvemaal Vetla ja Voose vahel vanaisa-vanaema juures . Et need Eesti metsad annavad ka ikka veel selliseid õhetavaid ja hakkajaid , kuigi tõepoolest isegi liiga lihtsameelseid tüdrukuid ! Ta kurtis , et seal on nüüd elu nii ära kadunud ja kõik sööti jäänud , seal Voosel , ja vanaisa-vanaema on ka surnud ja siis ta mõelnudki , et tuleb parem Pariisi sellest kõigest hoopis kaugele , sest seal on nii kurb . Aga siin igatseb ikka kangesti nende metsade järele ... Vaat nii on see eluke ja maailmake . Aga Fred Jüssi on selle poolest küll mihkel , et alati ja igal pool on tal selliseid õhetavaid ja temast sisse võetud tüdrukuid . Ta on osanud oma elu päris meelepäraselt korraldada , mulle tundub . Ela hästi ! Ja kuigi sul pole aega mulle vastu kirjutada , oleks mul siiski hea meel , kui sa annaksid sõnakesega märku , et oled kirja kätte saanud . Tervitades Tõnu Pelargoonide tumepunased õied ja tumerohelised lehed liikusid teravas hommikupäikeses . Sellest oli näha , et täna tuul puhub ja ajab pilved ja udu laiali . Pelargoonid kasvavad seal üle õue akendel ja rõdudel . Sügise soojade ilmadega on nad läinud väga lopsakaks ja lihavaks , uusi õisi ajanud . Kui on pühapäev , siis ma näen inimesi nendel akendel ja rõdudel oma pelargoonide kohale kummardumas . Üks keskealine mees , üks vana naine , kellel alati millegipärast kuivavad valged ja roosad kaltsud köögiaknal , üks noor lapsega pereema . Nad silitavad oma pelargoone , sobravad käega nende lehtedes , murravad äraõitsenud õisikuid ja koltunud lehti , võtavad kannu ja piserdavad taimi . Nende kätele jääb pelargoonimahla tugev lõhn , mida ma peaaegu et haistan oma aknast neid jälgides . Minul lilli pole . Mu akendesse ei paista enam ka päikest , enne ta kaob katuse taha ära . Aga mul on siiski valge , sest ma olen üleval , taevas paistab . Seevastu all hoovi sügavikus on kortereid , mis on sügisest kevadeni päev läbi täielikus hämaruses . Hoovis kasvab ka üks puu , noorepoolne plataan , ma ei tea , kas tema latv saab enam päikest või ei saa , ta poetab oma rohelisi , kollasekirjusid lehti hoovi kruusale . Pariisis on tuhandeid ja tuhandeid kortereid , kuhu mitte kunagi , aga tõesti mitte-mitte kunagi ei paista ühtegi päikesekiirt . Võib-olla mõnikord mõni juhuslik peegeldus , kuskilt tuule käes liikuvalt aknaklaasilt , võib-olla . Ühe sellise korteri akendest ma käin iga päev mööda ja kogu C-korpuse elanikud käivad , klipat-klopat . See on otse hoovi tasapinnal . Enamasti on seal luugid ees , aga vahel on suure akna luugid poollahti , siis on näha nende tuba . Seal on rasked mööblid , tüsedad tugitoolid ja diivanid , kõik , mulle tundub , kaetud veel rohkete , külluslikes voltides langevate kangastega . Peegel nagu läigataks hämaruses , riidest varjuga lamp nagu heidaks kollast valgust keset päeva üles tegemata voodile , mis on samuti suur ja lai , kõrgete puust otstega . Suvel tundub nende lahtisest aknast tulevat kerget kopituselõhna . Aga seda on siin linnas üldse palju . Sageli haistab seda tänaval , kui mõne pimeda niiske trepikoja uks on lahti . Majahoidja on ta lahti teinud , et trepikoda tuulutada , kuigi see aita midagi . Majahoidja enda korter on enamasti just selline pime ja rõske , kohe ukse juures , valged kardinad ees . Aga läbi nende ta näeb ja jälgib , kes tulevad , kes lähevad . Need Pariisi majahoidjad on kohe omaette tõug inimesi , paljude põlvkondade jooksul kohanenud eluks neis hämarates tingimustes , väikesed , vilka pilguga . Minu maja omad on eriti puhtatõulised , kindlasti juba iidamast-aadamast saadik majahoidjad . Nende nimi on Renard , rebane . Ja seal oma uru ees nad saalivad , vilgas pilk kõike tähele panemas ( Bonjour , monsieur ! Bonjour , madame ! ) . Päeval peseb naine ka treppe ja koridore , mees kannab kirjad korteritesse laiali , libistab need uksealustest piludest sisse , šahh ja šahh . Nende väike , umbes kaheksa-aastane tütar on juba ammu valmis kojanaine . Kui ta koolis pole , siis ta kõõlub maja välisuksel ja tervitab igaühte vastavalt sellele , kui heas või kõrges kirjas see üürnik majahoidjate pere silmis on . Tüdrukust on see hierarhia täpselt näha . Mina ei ole just väga kõrges kirjas , sest ma olen välismaalane , nende teada enam-vähem venelane , ja elan üksi väikeses viletsas korteris . Ta tervitab mind siiski teatud armulikkusega . Õhtuti on kojarahva-tüdrukule seltsiks üks vanem neegrinaine . Ta seisab kõik õhtud kas välisukse ees või natuke eemal kõnniteel . Ma vist meeldin talle ja ta teeb nägusid , pilgutab silma . Tervitan teda alati heameelega , kuigi veel rohkem meeldib mulle , kui kedagi ukse peal pole . Aga õhtuti on ta seal peaaegu alati , raudselt oma postil . Kojarahvaga paistab tal olevat mingi suhe , võib-olla ta aitab neid vahel . Kus ta elab , ma ei tea , võib isegi olla , et samas majas . Kui vana ta on , ka raske öelda , nii <arv>-<arv> ringis ehk . Alati on tal enam-vähem samad riided , mingi rohekas , ta tüseda piha ümber kitsaks jäänud kostüüm , lühike seelik ja pehmete äärtega pottkübar . Ükskord ta oli ukse ees pikali maas , vist purjus . Aga muidu ta on alati muutumatult püsti , topeltlõug toetamas lõuga , nii et nina on natuke taeva poole , mis annab talle pisut üleoleva ilme . Võib-olla ta on endine prostituut ja harjunud tänaval seisma , võib-olla on tal veelgi vahel kundesid , aga ma ei usu . Ja kas sel juhul kojarahvas lubaks oma tütrel temaga sõbrustada ? Sest tihtipeale on nad ukse peal kahekesi , tervitamas töölt koju tulijaid . Õhtul hiljem jääb neegrinaine üksi ja eemaldub natuke majast , plataani alla , tänavalaterna liikuvasse poolvarju , millega ta peaaegu ühte sulab . Valgusfoor ristmikul vallandab iga natukese aja tagant autodevoolu , mis liikumatust neegrinaisest mööda uhub , punaste tagatulede kõrbetuul . Siin , kus ma praegu kirjutan , mu teise korteri ehk töökoha majas , on meeldivam kojarahvas . Nad elavad küll samasuguses alati hämaras urkas välisukse kõrval , aga nad on ilmselt Antillidelt pärit mulatid . Naine on alati rõõmsa näoga , tema mees on temast palju vanem , tema kräsupea on juba täitsa valge . Naine ütlebki tema kohta ainult : le vieux , vanamees . See korter siin on just nimelt all , teisel korrusel ( prantsuse mõttes esimesel ) ja siia ka enam päikesevalgus ei ulatu . Päike köeb kuskil seal katuse taga , tema liikumine on näha ülemiste korruste seinalt . Kojarahva pelargoonid , mis kasvavad hoovi pooleks jagava raudaia külge riputatud kastides , on juba üsna näru ja talvise väljanägemisega . Päeval on hoov väga vaikne , sest inimesi pole eriti kodus . Ainult otse minu vastas triigib mõnikord üks teenija pesu . Ja mu all on kingsepatöökoda . Neid ma oma laua tagant just ei näe , aga näen , kui nende juurde tullakse või nende juurest minnakse . Vahel kingakarpidega , vahel ilma . Nad teevad kingi , mida müüakse nurga peal Berluti poes . Need on seal akna peal väljas , alates nii <arv> <arv> kroonist paar . Ilusad läikivad , on rohekaid , kollakaid . Töökoda on umbes sama suur kui minu kontor , seal töötab viis-kuus inimest , mehed on kõik mingi lõunapoolse , nagu India või sealtkandi päritoluga . Nende ülemus on natuke punkari moodi punaseks värvitud ja harja aetud juustega noorem naine , tema on prantslane . Paistab , et nende äri ei lähe praegu just väga hästi . Möödunud talvel nad toksisid seal hoopis ägedamalt ja üle õue käimist oli rohkem . Praegu on vahel vist ainult pooled tööl ja lõunatunnid , kui nad õuel seisavad ja kohvi joovad , on pikemad , õhtul pannakse luugid varem ette . Eks neil ole sama häda , mis kõigil selle linna luksusemüüjatel , et ameeriklasi pole . Pariis on kohe kuidagi tühjem ja vaiksem , sest ameeriklased on suured ja räägivad kõva häälega , nad kuulusid juba selle linna juurde . Eile õhtul näidati telekas pooltühjalt sõitvaid City Tour'i busse ja turistilaevu Seine'il ja öeldi , et varsti nad peavad hakkama inimesi lahti laskma , kui nii edasi läheb . Täna hommikul jälle räägiti raadios Edela-Prantsusmaa õnnelikest hotellipidajatest , kes ei mäleta ühtegi nii head oktoobrikuud . Esiteks on ilmad soojemad , kui nad olid juulis , ja meres saab ujuda . Teiseks on prantsuse pensionärid loobunud oma välisreisidest ja puhkavad selle asemel kodumaal . See nädal on lisaks veel koolivaheaja- ja ühtlasi puhkustenädal , neljapäeval on Toussaint ehk kõigi pühakute püha , mis on vaba päev ja tähendab seda , et üle reede saab teha " silla " , nii et homseks-ülehomseks ennustatakse maanteedele suuri pühakutepüha ummikuid . Inimesed sõidavad maale , kõik külasurnuaedade hauad kattuvad sel päeval uhkete värviliste lillekroonide ja -ristidega , väikesed kabelid on rahvast täis . Linnainimeste surnud on veel maal ja tihti nad lasevad endagi maised jäänused sinna toimetada , küpresside alla kuskil mäenõlval . Vaatasin eile õhtul telekast ühe suure mälumängu finaali . Mälumängud kuuluvad kuidagi stabiilse heaoluühiskonna juurde . Need mängurid meenutasid omaaegseid Eesti mälumängureid . Neil on siin üle Prantsusmaa klubid , kus nad käivad koos mängimas ja parimatest parimad pääsevad rahvuslikku televisiooni . See mäng on telekas vist iga päev umbes sellel ajal , kui inimesed töölt tulevad . Ma pole seda vaadanud , aga eile jäin vaatama . Tüübid olid huvitavad . Enamasti vanemad inimesed , nii mehi kui ka naisi . Oli näha , et see oli neile väga suur päev . Naised olid praktiliselt õhtukleitides , juveelidega . Igaüks neist rääkis oma elust ka . See vanamees , kes lõpuks võitis , jäi mulle kohe silma . Tema elas maa-arstina kuskil Vendées mäenõlval oma esivanemate majas . See maja on kahtlemata üks suur kivist mõis , suurte aedade ja tallidega , nagu nad seal on . Tal oli äärmiselt elegantne sinine lips seotud üle lahtise särgikaeluse ja ta lausa pakatas tervisest , rahu ( lolu ) st ja oma heast vanast tõust . ( Kuna võistlus on osaliselt rajatud reaktsioonikiirusele , siis ta kindlasti võitis ka tänu sellele , et jäi roosaks ja rahulikuks . ) Saatejuhti hämmastas kõige rohkem see , et ta elab majas , kus ta on sündinud . Selles paistis olevat midagi väga erilist . Lugesin hiljuti kuskilt , et tänapäeva prantslased kolivad keskmiselt seitse korda elu jooksul , aga see on veel väga vähe võrreldes ameeriklastega , kes kolivad kaks korda rohkem . Need arvud võisid ka suuremad olla , nagu <arv> ja <arv>. Kuna ilmateade lubas , et täna tuleb selle nädala kõige soojem päev ( ja vaevalt et novembris enam nii sooja tuleb , päike kaob ju ära ! ) , siis otsustasin käia oma raiesmikul . Oligi soe , kummaline vaikne päikesepaiste läbi sinaka vine . Päike vajus kiiresti allapoole , varjud läksid pikaks , niiske jahedus voolas metsa alt lagendikele . Seal metsas on veel see hea asi , et sinna on sellised puud tehtud , kus saab rippuda ja lõuga tõmmata ehk teha , nagu ametlikult öeldakse , " rippes kätekõverdusi " . Ega seda jaksu küll suurt ei ole , aga väike harjutus mõjub alati tuju tõstvalt . Kunagi ei tea , mis meeleoluga metsast ära tuled . Täna tekkis selline vaikne leplik melanhoolia . Sügis , mis muud . Pargis istutasid pargitöölised tühjaks roogitud peenardele talvelilli , võõrasemasid , priimulaid , levkoi moodi ristõielisi , mis kevadel õitsevad . Ma arvan küll , et sellist sooja päeva enam see aasta ei tulegi . Loodus oli nii vaikne ja kuidagi ootel , nagu ta vahel on , eriti täiskuueelsetel päevadel . See oli viimane suvepäev keset sügavat sügist . Pargiväravate kõrvale on pandud sildid , kus on pargiväravate sulgemise ajad vastavalt aastaajale . Kõige heldem on Riik koos Päikesega jalutajate vastu <arv>. maist <arv>. juulini – siis paneb pargivaht värava lukku alles kell pool kümme õhtul ! Aga detsembris-jaanuaris kolistab ta juba kell viis oma võtmetega . Ja siis on juba ka peaaegu pime . Vahepeal oli kultuuritöötajate streik , siis olid väravad mitu päeva lukus . Keegi oli sildile kriipinud : SALAUDS LES GRÉVISTES . SALAUDS LES FONCTIONNAIRES . Kuradi streikijad , kuradi riigiametnikud . Ja teinud ühe haakristi . Lugesin lehest huvitavat juttu inimese põlvnemisest ( sellest ilmus kaheköiteline raamat ) . Cro-Magnon ehk kromanjooni inimene ja neandertali inimene olid kaks ise liiki , mis elasid kõrvuti <arv> <arv> aastat , Euroopas <arv>–<arv> aastat . Nii et siis oli kaks liiki inimesi maailmas ! Nad ei ristunud . Ja nüüdsed inimahvid on umbes sama uued liigid kui inimene , meie lähisugulased ja kaasaegsed , mitte mingil juhul eellased . Huvitav , kuidas need kaks inimliiki üksteist vastastikku nimetasid ? Ja tajusid ? Sest kindlasti ei elanud nad rahujalal . Nad olid ju vähemalt toidukonkurendid . Paremal juhul ehk õnnestus üksikutel populatsioonidel mõnda aega kuskil mäe taga orus rahus omaette elada . Sellele praegu käsitamatule kõrvutielule mõeldes ( nüüd on inimene ju nii erandlik ja erinev kõigist , kes tema kõrval elavad ) tuli mul mõte , et ehk pärineb just sellest ajast see meile , inimestele , kromanjoonidele , nii omane ja saatuslik mõtteskeem , mille kohaselt meie vastased , meie " teised " , muutuvad enesestmõistetavalt mitteinimesteks , keda võid rahumeeli hävitada . Igal kogukonnal on oma antikogukond ja kõridelõikamisele asumine on vaid aja küsimus . Seni elatakse vastastikuses umbusus , kuigi , tõsi küll , inimkogukonnad on väga hästi ristpaaritatavad . Ükskord varem lugesin , et leiti ühe neandertali , selle väljasurnud liigi <arv> <arv> aastat vana kolju ja kuna tuvastati , et ta oli vähemalt paar aastat elanud ilma hammasteta ( hambapesad olid juba luustunud ) , siis järeldati , et altruistlik käitumine on hoopis vanem , kui seni arvati ( seni arvati , et <arv> <arv> aastat ) . Teised pidid teda toitma . Sellised tulid siis tänased kirjareakesed , sulle ajaviiteks ja sündsaks meelelahutuseks . Tervitustega Tõnu Näib , et see eilne päikesepaiste oligi mingi murdepunkt . Vaikus metsas oli just säärane , isegi linnud olid vakka . Päike vajus hääletult sinakasse vinesse , tema soojus kahanes lausa tuntava kiirusega . Ainult lapsed kisasid võpsikus . Ühed tulid mulle vastu , värviga tehtud kollased triibud silmade vahel . " Monsieur , " küsis üks julgem poisike erutatult , " ega te ei ole näinud kollase triibuga lapsi ? " Ise osutas oma ninale . Ma ütlesin , et ei ole , mis oli ka tõsi . Neil on koolivaheaeg . Linn on ka kohe tühjem , mis on meeldiv . Buss jõudis täna hommikul õige kähku pargiväravasse , autosid oli vähem kui harilikult . Park oli ka väga tühi , ainult tuul sakutas puid ja ajas leheviirgusid krabinal mööda suurt alleed . Sellist suurt tuult pole ammu olnud . Ilmajaama teatel läheb pärast frondi möödumist jahedamaks . Siis nii see oligi , see unine jahtuv päike , see tukkuv loodus eile ; see oli viimane suvepäev keset sügavat sügist . Selliseid vaikseid päevi enne suurt muutust on vahel aasta jooksul , tihti just täiskuu kandis . Täiskuu on homme , kõigi pühakute pühal . Loodus ei mäleta ega meenuta midagi , aga eilne vaikus oli just nagu suve meenutamine , viimane lehekülg , mille alumine pool on laialt tühi ja valge . Sa tõstad silmad , enne kui uue peatüki ette keerad või raamatu kinni paned . Sellega on lõpp . Seda suve ei tule enam , seda suve ei tule enam , nagu kirjutas noor Viivi Luik . Ma arvan , kui ta seda kirjutas , ei teadnud ta veel , kui tõsi see on . Ja minagi lugedes ei teadnud . Nooruses me ei karda tõtt välja öelda , sest me arvame , et meid see tegelikult ei puuduta , et meie oleme kuidagi sellest üle , meie ei kao . Tulen enam-vähem igal hommikul , kui just väga ei saja , läbi selle Monceau pargi . Näha päev otsa ainult maju , tänavaid , inimesi , on liiga kurb . Kuigi park pole ju kuigi suur ja ümberringi piiravad teda majademüürid ja liiklus , on seal siiski omaette atmosfäär , taimestiku lõhn ja puude kahin sellise tuulise ilmaga nagu täna . See väike puudesaareke suudab keset linna siiski kehtestada oma seaduse , oma rütmi ja oma rahu . Kuigi hommikuti pole seal seda rahu nii väga midagi , sest alati on töös masinaid , millega inimesed võitlevad selle puudesaarekese metsistumise vastu . Päevast päeva pöetakse muru või uuendatakse seda seal , kus ta liiga ära on tallatud . Roogitakse lillepeenraid ja istutatakse uusi lilli . Paar nädalat tagasi saeti maha viis-kuus suurt puud . Neid pidi saagima ladvast alates , jupi kaupa . Inimesed seisid , suud ammuli , ja vaatasid , kuidas töölised puuköntide otsas turnivad ja mootorsaega võristavad . Siis juuriti nende puude kännud välja . Siis kaevati vana muld ära , tehti uutele puudele augud ja toodi uut pruunikat , natuke haisvat kompostmulda asemele . Pandi istutusaukudesse toepostid . Sest siin istutatakse ju suuri , oma kümneaastaseid puid suurte mullapallidega . Kõik siiski kasvama ei lähe . Need tuleb jälle tuleval aastal välja vahetada . Selle väikese , ehk kümme korda kakskümmend meetrit lapikese kallal müristavad nad juba vähemalt teist nädalat . Tänagi oli kollane ekskavaator seal töös , kaks meest teda juhatamas . Nii et hommikul pargis just mõtiskleda ei saa ja ilmselt see ongi nii mõeldud . Hommikul lähevad inimesed tööle . Äride akendele on juba ammu seatud auguliseks lõigatud kõrvitsad . Ehtsad on nad ainult lillepoodides , mujal on plastmassist mulaažid , mida teine aasta jälle saab kasutada , nagu jõuluehteidki . See on lausa naeruväärne , millise kergusega vallutavad valitseva , kõige prestiižikama kultuuri märgid ja kombed ka sellise vana maa nagu Prantsusmaa . Toussaint on muutunud peaaegu Halloweeniks . Kõrvitslaternad ja tondimaskid kuuluvad selle karnevalivarustuse hulka , mida kutsutakse maailmamajanduseks . Kõige lihtsam on raha teha kõige tuntumate märkide abil ja kõige tuntumad märgid on need , mis kuuluvad kõige võimsamale ja kõige rikkamale . Nende tarbimine on võimust ja rikkusest müstiline osasaamine . Sellega , et anname ka oma viimase veeringu sellele võimule ja rikkusele . Telereportaažis : ainus ere värvilaik kuskil Guinea lõputus vaeste-eeslinnas – Coca-Cola reklaam . Ja putka juures istuvad neegrid joovad resigneerunult Coca-Colat . Coca-Cola on hea , ütleb must mees naerdes , ja pole aru saada , kas ta mõtleb seda tõsiselt või kas ta naerab tõsiselt . Kohaliku mahlatööstuse toodang on neile igal juhul liiga kallis . Suurepärase ananassimahla purk maksab töölise päevapalga , Coca-Cola saab poole päevapalga eest . Nii et need putka ümber istuvad ja Coca-Colat rüüpavad noored mehed on pigem rikkad kui vaesed . Nad tarbivad prestiižikaupa . Kohalik mahlatööstus on peaaegu pankrotis ja ananassipõllud kaovad umbrohtu . Ei tasu ära . Selline on maailma käik ja kord . Maailma peavad selles käigus ja korras teoinimesed , mitte minusugused kõrvaltvaatajad ja kahevahelolijad . Nemad , teguderahvas , ajavad äri ja peavad sõda ja mõnikord peale sõda ka kohtuprotsesse , kus õiglus jalule seatakse , et saaks uuesti peale hakata , et vanad mälestused ei segaks . Et saaks majanduse jälle üles ehitada ja valmistada ette uusi sõdu . Nad müüvad relvi ja organiseerivad humanitaarabi , nad korraldavad kultuuriüritusi , festivale ja tippkohtumisi . Nende ühiseks omaduseks on tunda ja mõelda just täpselt niipalju , kui on vajalik edukaks tegutsemiseks oma sektoris . Liigne tundlikkus ja liiga palju mõtlemine paralüseerivad teotahet . Teha raha , see tähendab allutada inimesi oma tahtele , panna neid enda ( või " idee " ) huvides tegutsema , ja see nõuab teatud inimestetundmist , aga mitte tundlikkust . Mida ulatuslikum ja edukam on tegutsemine , seda ulatuslikumad on kannatused , mida see inimestele põhjustab . Aga neid tuleb vaadelda kui ebasoovitavaid , kuid paratamatuid kõrvalnähte , sest muidu ei saa ju edasi liikuda . Ärimehed , usumehed , sõjamehed , riigimehed , need on ikka ja alati ühed ja samad , nad tunneb juba kaugelt ära nende jõulise tegutsejaprofiili järgi . Edu kannustab neid ja tagasilöögid saavad olla vaid ajutised , kui asi on õige . Ja nende asi on õige . See , kes hakkab kahtlema , jääb maha , kukub sadulast , tallatakse surnuks . Kuigi nad on üksteisele konkurendid , peavad nad leidma omavahelisi kokkuleppeid , et ühineda teiste vastu . Ma ei saa aru , miks mõni lamenteerib selle pärast , et endised parteilased või komsomolitegelased on nüüd riigitüüri juures või ajavad majanduses raha kokku . See on loomulik . Küll koer koera tunneb . Riigipöörded ja sõjad toovad natuke verevahetust , ja seegi on loomulik . Uued , noored teoinimesed tahavad ka oma osa saada . Ja minusugune pole isegi mitte liivaterake selles teoinimeste masinavärgis . Kui ma oleksin liivaterake , oleks masin mu ammu pulbriks jahvatanud . Ma olen ebaoluline mutter , mis hoiab kinni mingit silti , kaunistust masina küljes . Ilma selle sildi või kaunistuseta ei jää masin seisma , aga millegipärast ollakse harjunud , et see seal on . Ainus , mis masinat ähvardab , on ülekuumenemine , ja sedagi juhtub ikka aeg-ajalt . Aeg-ajalt lendab ta tükkideks , aga kunagi pole hävitustöö olnud nii suur , et ellujäänud ja uued teoinimesed üheskoos jälle poleks tõusnud tuhast ja varemetest . Äri ajamiseks ja üldse endale edu rajamiseks selles maailmas on vaja teatud loomulikku egoismi , teatud tuimust , veendumust , et see , mis mina teen , on õige , sest mina teen seda . Mina ei ole ju vale . Ja kui ma ei jaga seda veendumust , siis ei tähenda see , et ma oleksin õigem . Mõnele on see veendumus antud ja mõnele mitte , muud midagi . Varemetest mõtlesin täna hommikul Eesti teede atlast lehitsedes . Lehitsen seda ikka vahel . See harjumus on jäänud mulle koolipõlvest , kui ma uurisin eestiaegset Eesti maanteede kaarti , mis meil kodus oli , <arv> : <arv> <arv> , <arv> cm = <arv> km . Seal olid kõik talud ja külad peal . Palju pruune täpikesi , palju peenes kirjas nimesid . Kujutlesin talusid , vankriteid , õuesid , korstnasuitsu , koerahaukumist , talveõhtuid , kevadhommikuid , ja kõik need tundusid kuidagi mulle kuuluvat , ma oleksin nagu elanud kõigis neis kohtades , käinud mööda kõiki neid külavaheteid , näinud suurvett kõigil neil jõeluhtadel . Ma teadsin , et paljusid neid kohti pole enam olemas . Ma teadsin , et see on kadunud ja kaduv maailm . Ja seda enam ta mind köitis . Oma kirjutuslaual lambivalgel kaardi kohale kummardudes meenutasin ma seda , mida ma kunagi näinud polnud . Ma sukeldusin minevikku ja kaduvusse nii , nagu teised sukelduvad tegutsemisse . Selle võime Eesti kaardi kohal unistada olen ma peaaegu kaotanud , aga lehitsen teda vahel siiski , et meenutada oma kunagist unistamist . Väga paljudes neist kohtadest olen ma nüüd käinud . Ma tean , mis seal on ja et tihti pole seal enam suurt midagi . On küll nimi kaardil , tihti on veel bussipeatuski selle nimega tee ääres , aga selle nime all on vaid paar tumma talumaja , mille omanikud elavad linnas . Pöetud murulapp maja ümber , mõned kiratsevad õunapuud , võsastuv põld ja heinamaa , metsaserv , mis aasta-aastalt majale lähemale nihkub . Või pole sedagi , on suur lage kolhoosiaegne uudismaa , mis omakorda võsastub . Need kohad on väga vaiksed , eriti sügisel . Üksik linnuhäälitsus paneb võpatama . Need kohad pole enam inimesega harjunud , seal tuleb inimesel sissetungija , piiluja tunne . Surev maa tahab olla omaette nagu vana surev loomgi . Kui ma paarkümmend aastat tagasi mööda maad ringi hulkuma hakkasin , ikka seesama eestiaegne Eesti kaart teejuhiks ( mõned vanad teed olid küll kadunud , aga harva jäljetult ) , siis oli metsades veel palju taluvaremeid , peaaegu terveid , tühjade akna- ja ukseaukudega palkmaju . Kõik , mis lahti kangutada ja ära viia oli andnud , oli kangutatud ja viidud . Aga midagi vedeles ikka seal tubades : riidekaltse , fotosid , poolikuid raamatuid , tööriistapäid , katkisi toidunõusid . Eriti kevadel olid need hallid majad kuidagi väga peibutavad . Ootasid nad ikka , et keegi tuleks ja katuse ära parandaks , aknad ette paneks , tule pliidi alla teeks ? Minu kujutluses , võib-olla , jah . Ümberringi kihises kevadine elu , linnulaul kaikus toa ja metsaserva vahel , kärbsed soojendasid ennast palkidel päikese käes , nõgesed ja naadid ajasid sammaldunud õunapuude all oma uusi rohelisi otsi maa seest välja . Kõik lõhnas . Tubades lõhnas külm kopitus . Mul polnud aimugi neist inimestest , kes seal olid elanud . Kunagi olid nad raadanud need põllud ja heinamaad metsa sisse , raiunud üles need majad , hiljem tapeedid seintele kleepinud , et palgid välja ei paistaks , riputanud tapeedile pilte endast , oma vanematest ja oma lastest või hoopis kaugetest nägemata maadest , kuningalossidest , linnadest . Ja siis olid nad kadunud , täielikult , jäljetult . Vaevalt ma oleksin tahtnud jagada nende tegusat ja vaevarohket elu , kartulivõtte ja seatappusid , aga ma jagasin meeleldi nende müstiliselt vaikset kadumist , seda hetke olemise ja olematuse vahel , mis on nagu lühike õhtuvidevik . Nüüd on need majarisud enamasti kas ära veetud või lõplikult kokku vajunud . Teised on kõpitsetud suvilateks . Need talud meenutavad muumiaid , ülesmingitud surnuid . Nad ei ela enam , aga on ikka olemas , elusuuruses ja ilusamadki kui elus , oma dekoratiivsete vankriratastega seinal , hõbekuuskedega murus . Maanteede äärde on kerkinud uued varemed , need , mis on jäänud igasugu farmidest , kuivatitest , töökodadest ja silohoidlatest . Mõned kahekordsed kivist kortermajad on juba tühjad ja maha jäetud , aknaaugud mustamas . Kolhoosivaremed ulatavad mõisavaremetele käe , kui nii võib öelda , aga sellest , mis seal maal on olnud kõige põlisem , ei jää midagi . Mets võtab endasse sammaldunud vundamendikivid , telliskivihunniku , mis jäi ahjust . Ma pean tunnistama , et mu rahvas ei ole loonud peaaegu midagi püsivat . Võib-olla sellepärast tunnengi ma nii suurt poolehoidu kaduvuse ja varemete vastu . Nad kinnitavad , et püsivus on siinilmas igal juhul väga suhteline . Phaistose varemed , Colosseumi varemed , kevadise metsa linnulaulu uppuvad taluvundamendi kivid – kõigi nende juures saan ma rahulikult meenutada seda , mida ma ei mäleta . Täna , surnutepühal , tundus paslik minna jalutama Montparnasse'i surnuaiale , ja seal oligi hea . Majad ei varja seal päikest ja puid on ka vähe , pealegi need hakkavad tõepoolest lõpuks raagu jääma . Nii et seal oli palju päikest . Inimesed on toonud haudadele krüsanteemipotte , nende kollased , punased mütsakad on päikese käes hästi eredad . Nad isegi lõhnavad kergelt , magus-mõrult . Neil käib päris palju mesilasi . Mõtlesin , kust nad tulevad , kas Luksemburgi aia mesilast . Muidu mõtlesin kirjandusest , romaanist ja sellest , kas romaaniga saab veel midagi öelda . Surnuaed on kirjandusest mõtlemiseks sobiv koht , eriti päikesega . Inimeste elust on seal jäänud vaid nimed ja mõned sõnad , ühesõnaga kirjandus . Surm tuletab ennast surnuaias hoopis vähem meelde kui elus ja saginas , sest surnuaia omade jaoks on surm juba möödas , tal pole enam mingit raskust ega tähtsust ; ta ei saa enam tulla . Romaanist mõtlesin seoses Houellebecqi artikli kirjutamisega . Jalutamine on parim meetod lausete väljamõtlemiseks . Kahjuks nad kipuvad pärast meelest ära minema . Kui palju häid , väärtuslikke , hinnalisi lauseid on mul meelest ära läinud . Kõik nad oleks saanud rahaks teha . Ma oleksin rikas mees ... Ma ei tea , kas ma ikka tahan kirjandusest kirjutada . Tundub olevat hoopis huvitavamaid asju elus ... Aga kirjandusest on kombeks kirjutada . Ma olen konformist . Edgar Quinet' bulvaril , kohe surnuaia müüri taga , peeti vanakraamiturgu , nagu seal vahel peetakse . Jalutasin putkade vahelt läbi , vaatasin vanu ja poolvanu asju . Surnuaed tundus selle kõrval lausa hümnina elule , tõeliselt helge paigana , mis ta ju oligi oma päikesepaiste ja mesilaste , liblikate , inimtühjusega , hoolimata surnutepühast . Vanakraamituru kraam on inimeste elu maised jäänused . Tassid ja klaasid , pronksist mõtlejad ja paljad naised , portselanist hiina vanamehed , puust Budad , koltunud pitsid . Surnute asjad on oma tarbetuses ja mahajäetuses lausa pateetiline meeldetuletus sellest , kui sihitu on elu , kui mõttetu on omamine , kogumine ja korjamine . Inimesed ostavad neid vanu asju arast kaastundest ja salajasest lootusest , et kord teised neist enestest maha jäänud asju ära ei viska . Kuigi asju tehakse tänapäeval just äraviskamiseks . Vanade asjade omamine tekitab illusiooni , et meiegi oma tootmis-tarbimiselus loome midagi püsivat . Aga lõpuks vist mõnele inimesele lihtsalt meeldivad vanad asjad , nii nagu mulle meeldib päikese käes surnuaial jalutada ( eile Fontainebleau metsas oli muidugi veel palju parem , surnuaed on rohkem hädavariant ) . Vanakraamimüüjad on kõik kuidagi sarnased . On inimesi , kes asju heameelega ära viskavad , ja teisi , kes midagi ei suuda ära visata . Neil on jälle millestki muust kahju . Minul vist on kõige rohkem kahju maha jätta neid sihituid jalutuskäike kevadises või sügiseses päikesepaistes , ma hoian neist samamoodi kinni nagu mõni vanake oma mööblist ja serviisidest , kuni tal neist ikkagi loobuda tuleb . Mu ees on kalender , novembri koha pealt lahti , pilt : must vesi , mustavad oksad , natuke valget lund , sealpool vett roostepruun roostik . See on Eesti kalender , siin on Pariis . Siin pole nii pime . Mulle november meeldib . See on sügavus , sukeldumine , hing kinni , külma ja pimedusse . Kalk vesi , surma vennalik embus : sügis on läbi , talv – talv , see on alles ees . Mulle november meeldib . See on minek kaugele ära , kaugele unustusse , peaaegu mälu äärele , mälu – see ongi unustus . Kes tuleb sealt tagasi , kas seesama , kes läks , või teine ? Jäljed , mis kaovad uttu ja õhtusse , jäljed , mis algavad lumelt , lagedalt valgelt lehelt . Et valgeks ta jääkski , jäljetuks ! Miks ma pean tegema jälgi ? Mul on üks süda , see taob pimedas sügavas soojas , pimedas külmas novembris . Südame sammud ei jäta jälgi . Keegi ei näe . See on hea . Ärkasin öösel . Öö on nii pikk , ka siin , kaugel linnas , mis siis , et see linn ei maga ja tuba on peaaegu valge pilvisest taevast vastu kumavast linna kollakast jumest . Mis siis . Ärkasin , süda tagus . Mõtlesin millegipärast , et südamehaigus on peamine surma põhjus . Siin linnas , siin selles mu ajas . Mu süda on terve , nii palju kui tean . Eile telekas tervisesaates üks televaataja küsis : miks pole südamevähki ? On , aga harva , vastati . Liiklus on hõre öösel , aga ei lakka , eriti kiirteel seal kanalis , mis siit ei paista , kuid kostab . Kell on kolm , võib-olla neli . Aeg valvata , miks ka mitte . Pidada südaöist palvust . Kui oskaks palvetada . Alt poisid tulevad koju , liftiuks koliseb , korteriuks kukub mürtsuga kinni . Nad tulevad peolt või baarist , neil pole und . Panevad teleka sisse . Üsnagi vaikselt , õnneks . See ongi linn . Kohustus üleval olla , kohustus teenida raha , et seda saada raisata . Teenida uusi riideid . Hommikul tööle minnes on kõik uuelt ja viisakalt riides . Riideid müüakse igal pool . Kui kas või mitu aastat ei müüdaks siin linnas riideid , oleksid inimesed ikka veel viisakalt riides ... Mõttetud öömõtted . Homme on pühapäev , homme ei minda tööle ... Ma ootan und . Ja ei ootagi . Kusagil metsades voolab üks jõgi , olgu pime või valge . Kellegi nägemata , pikkade ööde alt läbi . Mõõtmatu hulk külma vett nendel novembriöödel . Oleks mu maja ta kaldal , siis ma kuulaksin praegu läbi seina ta häält , või metsa lõputut laulu . Nii nagu nüüd linna häält . Ja valvaksin samamoodi , kuidas mu süda , see võõras ööpalverändur , käib-kõmbib oma sihitut teed . Üksioleku peamine mure on aeg-ajalt see , et aeg ei lähe üldse . Eriti pühapäevaõhtuti . Talvel , nagu täna . Sest täna on talv . Õhk oli metsas selline . Väljas on juba ammu pime . Kirikukell hakkab lööma . Väike hulgake koguneb sinna , õhtusele teenistusele suurte kõledate poolpimedate võlvide alla . Võiks ka sinna minna , konutada kuskil kaugemas nurgas , kuulata ja vaadata . Aga ma tean , et seal oleks enam-vähem sama igav kui siin korteris . Kuigi väljaminemine , inimeste nägemine linnas aitab alati natuke meelt endast ära lahutada . Lugemine on hea ajaviide ka , aga raamat peab olema põnev . Seda juhtub väga harva , nii et üldjuhul lugemine ei aita . Teen teleka lahti , see on see viimane arg liigutus , ma tean , seda enam , et sealt ei tule praegu midagi . Dirigent , uhke vanahärra , astub pulti , orkestri ette . Oleks mul konkreetne , käsitööle sarnanev töö nagu orkestrantidel , ei oleks mul kunagi igav . Ma oleksin harva üksi . Aga ma pole orkestrant . Veel vähem see dramaatilise soenguga noormees , viiul käes . Tema on solist . Selle teose ma tunnen ära esimestest akordidest . Tžaikovski viiulikontsert . Kuulasin seda keskkooli ajal üksi kodus olles . Panin grammofoni kõvaks . Muusika tundeline žestikuleerimine aitas mul mõnikord natuke unustada oma rahutust ja arusaamatust maailma ees . Muusika oli sama arusaamatu , aga mõjus arusaamisena . Üldiselt ma ei talu enam sellist muusikat . Vaatan neid tõsiseid orkestrante ja imestan , kas tõesti on vaja selliste vägede ülesrivistamist mõne algelise inimtunde läbielamiseks . Avalik kontsert on liturgia aseaine , nii nagu üldse meie kultuur on religiooni aseaine . Mida kaugemale unustusse vajub religioon , seda arusaamatumaks muutub meile ka kultuur . Milleks meil teda õieti vaja oligi ? Ma jälestan tõeliselt telekavaatamist , aga see on droog , millest mul on raske loobuda , välja arvatud neil harvadel õnnistatud või maniakaalsetel perioodidel , mida võib nimetada loomingulisteks . Kontsert mu selja taga jätkub . Ma ei näe seda , aga kujutan ette viiuldaja , noore venelase grimasse . Kui palju reaalseid tundeid elab ta läbi selle fiktsiooni mahamängimise jooksul ... Aga Tšaikovskis on tõelist dünaamikat . Tema reaalsete depressioonide fiktiivne pahupool – või olid depressioonid selle muusika pahupool ? Kui ma saaksin , siis ma elaksin suures majas , umbes nagu mõisas , kus mul oleks omaette tuba ( aga kindlasti , ja soovitavalt kusagil tornis või vähemalt ülemise korruse nurgatuba ) , ja seal majas elaks veel hulk inimesi , kes kõik kuuluksid kuidagi sellesse majapidamisse , aga oleksid muidu üksteisest võrdlemisi sõltumatud . Mul oleks selles majapidamises hulk ülesandeid , võib-olla kõige lihtsamaid , pargi hooldamisest kuni ahjude kütmiseni , nii et õhtuti oleksin ma õigupoolest surmväsinud . Ma istuksin ainult kas õhtupäikese või tule paistel , olenevalt aastaajast , ega mõtleks millelegi . Aga talviti oleks siiski nii , et õhtuti kogunevad inimesed suurde saali , kus nurgas leegitseb kamin . Räägitaks juttu , peamiselt möödunud päevast ja selle juhtumustest . Ma enamasti kuulaksin oma nurgast , jälgiksin mulle harjunud inimeste reaktsioone . Vahetevahel pöörduks keegi igavusest ka minu poole , mind haarataks vestlusesse , kus ma mõnikord laseksin tulla oma kummalistel ideedel , mida aga õnneks keegi tõsiselt võtta ei viitsi . Suur kell lööks seinal . Juba üksteist ! Küll aeg läheb ruttu . Majulised hakkavad ükshaaval oma tubadesse tõmbuma ... Vahel oleks majas võõraid , siis kestaks õhtu kauem , aga mina lahkuksin siiski vaikselt omal kellaajal ( kui just mõni külaline eriliselt mu tähelepanu ei köida , aga seda saab juhtuda küll vaid haruharva , sest üldiselt on inimesed ikka vaid nemad ise , kummalised nähtused , mida meie hing võõrastades jälgib ) , sest hommikul tuleb vara tõusta . Ma oleksin rahul ja õnnelik ega nõuaks kunagi elult rohkem . Viiulikontsert saigi otsa , tema kulminatsioon läks minust täielikult mööda , sest ma olin haaratud oma kulminatsioonidest . Nüüd hakkavad uudised , seaduslik võimalus teleka ees diivanil pikutada . Aeg saab jälle liikuma , sügavamale öö südamiku poole , kus võib-olla lõpuks ootab mind uni , teine ja sündmusterohke , inimesterohke olemine . Uni on nagu teine päev , selle päeva pahem pool ( kuigi tihti parem ) . Ahjaa . Kui ma seda tõepoolest tahaksin , siis , ma arvan , ma elaksin juba selles rahvarikkas majas oma töökat ja alandlikku elu . Unenägu , üles märkida . Saan mobiiltelefonile faksi Kristiina Heinmetsalt , igatahes on see üks modell , keda ma arvatavasti Kauri kaudu olen kohanud . Faks ilmub ekraanile värvilise pildina . Teade on sellest , et K.H-l on välja üürida üks tuba Tallinnas ja ta annaks selle pigem tuttavale usaldusväärsele inimesele , odavalt . Ta vabandab , et see ei ole sugugi kesklinnas , vaid " Tõnismäe all " Bituumeni tänavas . Põhiline on maja pilt . See on kahekordne punasest tellisest umbes sajandivahetuse maja , ilusate üsna suurte pealt kergelt kaares akendega . ( Väga meeldiva ja usaldusväärse proportsiooniga . Mingis mõttes minu ideaalmaja . Olen alati neid punasest tellisest maju vaadanud . Tartus oli neid mõni . Vanaaegne tumepunane väiksemat mõõtu tellis . Need majad on korraga väga soojad ja väga tugevad . Punane tahmub ja tumeneb ajaga , aga jääb igavesti hõõguma , eriti talvepärastlõunati , vastu õhtut , vastu kevadet , vastu esimest tihaselaulu . Mõned neist on suured ja sünged , mõned väiksed ja armsad , aga kõik on turvalised . ) Tuba , mis seal saada on , on tegelikult üks tuba kolmetoalisest ühiskorterist . Ühes toas elab üks vanamees , teises toas üks vanamutt . K.H. annab mõista , et nad on vaiksed ja viisakad , aga samas pole see ka päris kindel . Võivad olla joodikud ja riiakad . Tahaksin ruttu seda tuba näha , olen valmis sinna kohe vaatama minema , mis siis , et Pariisist ( kuigi saan selle teate Tallinnas ühte tänavat ületades , Kaarli puiestee juures valgusfooriga ristmikul ) . Ta võib selle toa kellelegi teisele ära anda . Kuigi mulle tundub , et ma saan selle , kui ma vaid tahan . Oleks , et vaade poleks seal vastu teise maja seina . Ma võiksin seal elada , õige tagasihoidlikult . See mõte on mul veel ärgateski tükk aega . Mõned unenäod kanduvad ärkvelolekusse . Kaalun seda tõsiselt . Võiksin seal ju olla linnas käies , siis ma ei peaks Viivi korteris elama . See oleks päris minu tuba . Remontki olevat seal tehtud , samas mulle meeldiks teha remonti just selles punasest tellisest majas , olgu seal või ainus tuba . Õhtul koju tulles ( siin üle Place Champerret' on üks hästi suur punasest tellisest maja , aga see pole päris see , ta on liiga suur ja liiga pariislik , ühtlasi liiga korralik ; punasest tellisest maja juures peab ka midagi vana olema , mõni roostes vihmaveetoru , mõni murenenud kivinurk , koorunud värviga uks ) mõtlen , kas maja unenäos on rohkem ise , oma mina , või ema . Punasest tellisest maja , mida ma veel unes pole näinud , aga millest ma olen küllalt ilmsi unistanud . Ja ahjud , mida ma nii palju unes näen . Ahjud , mille kolded on suured nagu toad , tuli ühes nurgas hingitsemas ... Tundub , et unistused hakkavad tõesti muutuma päris tagasihoidlikuks , päris väikeseks . Üks toake kolmetoalisest korterist ja seegi oleks õnn , ja seegi vist ei täitu . Aga millegipärast see unenägu sisendas usaldust tulevikku , ei teagi , miks . Ilus väike maja oli , ta on mul üsna selgesti silme ees . Täna tuli siia Anneli , mu asendaja . Mu Pariisi-pagendus hakkab niisiis ehk otsa saama , kuigi see pole veel selge , millal . Võib-olla tuleb siiski jõuluni olla . Ega see väga ei kohutagi . Olen hakanud harjuma . Mul on siin vähe raamatuid . Ostetud raamatud olen vähehaaval Eestisse viinud . Mis on , on " La Bible , nouvelle traduction " , mida aeg-ajalt lehitsen ; paks Kaplinski " Kirjutatud . Valitud luuletused " ( see peaks olema tegelikult " Kirjutatud ja valitud luuletused " , kujundaja Jüri Kaarma kujundas selle pealkirja selliseks ) ; raamat Henri III-st , läbi loetud ; Uku Masingu luuletused , mida väga ei jaksa lugeda ; raamat reformatsiooni ajaloost , mis on pooleli Wesley kohal ja pooleli vist jääbki , sest on kirjutatud selles ühes prantslaste sõnarohkes ja ilutsevas stiilis , mida ma eriti ei armasta . Liiga palju sõnu . Eesti teede atlas , seda saab vahest lehitseda ; Pessoa " Rahutuse raamatu " uus täiendatud ja parandatud väljaanne , mida ma ei suutnud ostmata jätta , kuigi mul üks väljaanne juba on , ja mida samuti saab vahetevahel lehitseda . Viivi saadetud raamatuke südamepalvest , läbi loetud . Tallinnas ostetud ja siin lõpuni loetud raamat Vana-Kreeka inimesest . Viivi Luige valitud luuletused , punaste kaantega , mida ma vahel lehitsen , et meenutada ennast , sest nooruses olen ma kõiki neid luuletusi mitu korda lugenud . Ongi vist enam-vähem kõik . Kalender Fred Jüssi fotodega , novembri koha pealt lahti , aga seal pole muud kui pildid ja kuupäevad , kuu faasid , päikesetõusu-loojangu ajad , pühad ja tähtpäevad + kaduneljapäevad , ma ei tea , miks ( juukselõikuseks , kapsakülviks ? ) , sedagi saab vahel lehitseda , põhiliselt ettepoole , et näha , mis tuleb ; tuleb veel november ja detsember , siis on seegi raamat läbi loetud . Eile õhtul käisin raamatukaubamajast läbi , sest olin raadiost kuulnud ühe kirjaniku paari lauset ja aimanud mingit hingesugulust ; tahtsin ta uut raamatut vaadata . Sain raadiost aru , et see oli " L'Ange de vengeance " – " Kättemaksuingel " ( kuigi see ei kõlanud just päris nii , arvasin , et mis ta muud on ) , aga poes selgus , et on hoopis " Ange Vincent " , kirjaniku noorpõlvemälestused ( too ingelpoiss , Vincent , oli niisiis tema ise ) , natuke kaootilises , aga siiski talitsetud kirjanduslikus stiilis , üsna õhuke raamatuke , <arv> franki . Oli , jah , päris tuttav , minagi võiksin umbes nii kirjutada , aga ma poleks selle üle sugugi uhke . Ma olen umbes nii juba kirjutanud , nüüd kirjutaks pigem teistmoodi . Panin raamatu letile tagasi . <arv> franki ühe õhtu lugemisvara eest , mis pole pealegi teab kui inspireeriv . Puhtalt hingesugulusest või solidaarsusest ma ka seda ostma ei hakka . Vanem mees juba , see kirjanik , küll saab muidugi hakkama . See on tal juba <arv>. raamat . Muuseas ta kirjutas , et tunneb oma sulepead kätte võttes ikka samasugust hirmu . Minagi istun tihti arvuti ees ja närin , piltlikult öeldes , küüsi , sest tegelikult ei näri ma neid kunagi , ei oskakski vist närida . Aga siiski , saada vanaks ja olla ikka samamoodi hädas , ma ei tea . Midagi võiks ikka elu jooksul muutuda ka . Niisiis lugemisvara eriti pole . Eriti tahaks vahel lugeda eesti keeles . Elada maailmas eestikeelsena nagu mina , lõppude lõpuks , kuigi ma loen peamiselt prantsuse keeles , on , mõtlesin täna hommikul , nagu oleks olnud elada mõnes väiksemas kloostris enne trükikunsti leiutamist . Raamatuid on väga vähe ja veel vähem tuleb neid juurde . Terve elu pead sa lugema põhiliselt ühtesid ja samu raamatuid . Oma Alverit , Ennot , Tammsaaret ja Kaplinskit , Viivi Luike , Juhan Liivi , Aleksander Suumanit ja veel paari-kolme . Nagu munk oma püha Augustinust ja Püha Toomast ja evangeeliumeid . Mungale aitas neist laialt , hea , kui ta neidki luges . Lihtsam munk arvatavasti ei lugenudki , teadis kuulu järgi . Need olid tema kultuur , need on minu oma . Ja tegelikult aitab mullegi neist . Neidki on liiga palju . Ma ei tea , kas raamatute lugemine teeb targemaks või paremaks , kindlasti võib ta teha ka rumalamaks ja kurjemaks . Raamatud on ajaviide , sündinud sellest igavusest , mis on mõnede inimeste osa siin ilmas , ja määratud seda igavust leevendama . Täitma . Aga igavus on põhjatu . Siiski , me proovime ikka ja jälle . Selles mõttes on näiteks see Kaplinski paks raamat tänuväärne , et teda saab ikka ja jälle siit-sealt lugeda . Luule on üldse tänuväärne . Ta ei ammenda ennast nii ruttu , võib-olla ei ammenda ta ennast terve elu jooksul . Teda saab ikka ja jälle üle lugeda , kunagi õieti läbi lugemata . Luule on tõesti ainus päris tasuv investeering , igas mõttes . Ma oleksin väga tänulik , kui ma saaksin veel kunagi luuletusi kirjutada . Ma olen tänulik ka selle eest , et ma saan neid lugeda . Mida see " olen tänulik " õieti tähendab ? Kirjutamine muutub kergesti tühjade sõnade kirjutamiseks . Niisiis lõpetan . Rasked pilved katavad taeva , teevad toa pimedaks . On hommik . Ma ei lähe täna hommikul tööle , see on vist esimene argipäevahommik , kui ma koju jään ; Anneli on seal . Aga ma olen ikkagi järjekindel olnud ! Nüüd , kui ma kuhugi ei lähe , tundub see järjekindel minemine absurdsena . Aga igasugune teenistus on absurdne . See on kultuur . Bioloogiline elu ei nõua mingit teenistust . Sõjavägi , kool , klooster , tehas , büroo , igal hommikul kirjutamine on kultuurinähtused . Kolmveerand tunni pärast tõuseb Concord ( Concorde ) Roissy lennuväljalt õhku , New Yorgis maandub ta midagi peale kaheksat , niisiis kaks tundi enne õhkutõusmist . Concord on ka kultuurinähtus , üleliigne ja liigutav . Väljas hakkaski vihma sadama , tundsin seda nõrgast sabinast , mis linnamüra korraga endasse mähkis . Toas läks veelgi hämaramaks . Nüüd sajab juba kõvasti , plekk-katus teeb häält . Concordi pilet maksab <arv> <arv> franki , see teeb midagi <arv> krooni . Auto raha , nagu öeldakse . Üks Afganistani vanamees oli kogunud aastatega <arv> franki . Ta oli põgenik Pakistanis ja töötas kingsepana , lükkas päevast päeva oma käru mööda tänavat . Ta lonkas , lapsed jooksid ta järel , narrisid teda ja loopisid kividega . Õhtuks tuli ta koju . Tal lubati ühes hoovis ööbida . Naisele oli ta tuppa koha saanud . Telekast polnud näha , kas sellel hoovil mingi katus ka peal oli , aga ehk ikka oli . Seal oli tema varandus . Ta keetis priimuse peal teed , murdis ümmargust õhukest leiba , nagu see seal on . Tal oli ka üks lind , rästas või rästa moodi lind puuris . Ta toitis seda purukestega . Hõõrus oma deformeerunud jalga , mis valutas . Elamise saaks ta endale ja oma naisele osta <arv> frangi eest , aga tal on ainult <arv>. Sellest lausest selguski tema finantsolukord , põhivarade seis . Ta rullis madratsi lahti , heitis pikali ja tõmbas tekid üle pea . Ööd võivad seal vist külmad olla . Võib arvata , vähemalt ma loodan , et talle maksti filmimise eest . Kuigi iial ei või teada . <arv> franki , mille eest ta peavarju saaks , poleks telekompaniile mitte midagi , aga saavad nad siis aidata kõiki vaeseid , kelle häda nad üles võtavad , meie igavate õhtute sisustamiseks . Pealegi , see vanamees oli veel õnnelik . Tal oli töö , ta oli sõja jalust ära saanud ega pidanud otseselt nälgima . Ainult jalg valutas . Huvitav , mitu reisijat on täna Concordi pardal ? Täismaja ? Ikkagi esimene lend üle <arv> kuu . Veinikaardid ja kaaviar on juba valmis pandud . Kell on kümme , kas juba lastakse peale ? Mu aknad on Roissy poole ja seal paistab tihti lennukeid ; kas ma võiksin ka Concordi näha ? Vihm jäi ruttu üle , pilved on heledamaks muutunud , tuba valgemaks läinud . Keegi tuli oma korterist välja , koridori laudpõrand nagises . Ta ootab nüüd lifti . See on vanaaegne aeglane lift . Raadios räägiti hommikul , et Concord ei ole kunagi British Airwaysile ega Air France'ile tulu toonud . Ta sai valmis just siis , kui algas naftakriis . Ärilises mõttes oleks võinud ta lennud pärast möödunudaastast õnnetust ära lõpetada ja vaevalt nad nüüdseski olukorras tulu tooma hakkavad . Air France'i mees ütles , et Concordi tänane lend on toetusavaldus New Yorgile . New Yorgi linnapeaks valiti eile miljardär Bloomberg , kes oma miljonid on teeninud kirjastamisega . Ta võitis Greeni tänu Giuliani toetusele , kes WTC varemetel turnimisega eriti populaarseks sai . Ta võitis tänu nendele varemetele , tänu kamikazedele . Igas õnnetuses on peidus kellegi võit ja mida suurem õnnetus , seda suurem võit . Kas see tundub mulle skandaalne ? Sugugi mitte . Ja ma ei arva , et iga Concordi reisija võiks oma piletiraha anda pigem afgaani põgenikele või tšetšeeni põgenikele või rumeenia lapsvarastele , kes Pariisi metroos oma suurtele " vendadele " raha teenivad , või Tallinna tänavalastele . Või mulle . Need on ise maailmad , ise rahad , ainult pealtnäha on see kõik üks . Ja sügavamas mõttes muidugi ongi , aga see sügavam mõte pole mulle päris selge , seda enam , et see polegi mõte , vaid juba midagi suuremat või midagi vähemat , igatahes midagi , mis ei mahu pähe . Igas maailmas on oma mõõdupuu . Concordi reisija maitseb oma kaaviari ja muretseb ise kuskil ajusopis oma stock-optionite pärast . Afgaani vanamees lükkab oma käru ja muretseb pooltallahindade tõusu pärast . Mina istun oma arvuti taga ja muretsen , et ma oskan aina vähem öelda midagi sellist ja nii , et see oleks rahaks vahetatav . Ma teen lauseid , lootes inimesi nendega võluda . Teenida oma mõnituhat krooni kuus . Härra Bloomberg on taoliste lausete hulgimüügiga miljardi kokku lükanud . Afgaani kingsepp ei oska lugeda ega kirjutada , talle on meie laused täiesti ükskõik , samuti kui meie raha . Oleks ta õnnelikum , kui ta Concordiga lendama viia , kui talle kaaviari anda ? Mulle tuleb meelde üks lugu beduiinidest , kellele millegipärast , arvatavasti preemiaks mingi teene eest Prantsusmaale , mis siis oli nende metropol , korraldati ekskursioon . Kõik jättis neid suhteliselt ükskõikseks , kuni nad viidi mingit koske või jõge vaatama . Neid ei saanud sealt enam kuidagi ära . " Me ootame , kuni see kinni keeratakse , " ütlesid nad . Härra Bloombergi raha on afgaani näljahädalistele sama hea kui vihm , mis sajab Pariisi katustele : see ei saa kuidagi niisutada nende põlde . Mingi teistmoodi mürin kostab . On see õhku tõusev Concord või kujutan ma ette ? Näha pole midagi , katused on ees . Ainult kolm varblast lendab vihmaveerennilt vurinal minema , kui ma aknale lähenen . Kell on <arv>.<arv>. Nii et võis olla . Kui Concord kuskil Atlandi kohal helibarjääri ületab ( reisijad plaksutavad , võib-olla tõstetakse šampanjapokaalid , ma ei tea täpselt nende rituaale ) , võib härra Bloomberg jälle natuke kergemini hingata . Tema miljardil on potentsiaali , tema rahal on natuke rohkem mõtet , kui oleks ilma ülehelikiirusel kommertslendudeta . Ta võib neid endale lubada . Selles tohutus maailmas , mille teleuudised petlikult kättesaadavaks ja arusaadavaks muudavad , elame me kõik oma elu suletud illusioonimullis . Nii härra Bloomberg , kes varsti algaval päeval on lisaks kõigele New Yorgi linnapea ; afgaani tänavakingsepp , kes Peshawari tuttavatel tänavatel on oma igapäevast ringi lõpetamas , sest päev kaldub juba õhtusse ja hämarus laskub sealgi sügisel varem kui suvel ; majahoidja , kes praegu kirja ukse alt sisse libistas , kui ka mina , kes ma siin oma juhusliku , aga juba nii harjunud korteri nurgas neid ridu arvutisse toksin , sest elu on mu siiamaale kandnud , see elu , millest mind miski välja ei päästa . Kui oleks olemas selline lennuk , mis helibarjääri asemel suudaks ületada elubarjääri , tõugata mind välja sellest mullist , mis muidu minuga igale poole kaasa liigub , ükskõik kuhu ta mind ka ei viiks ... Mind ja kõiki teisi . Või mis mul on teistest ? Kui ma saan mullist välja , ongi nad muutunud , sest mu viis neid näha on siis teine , sest mina pole enam mina . Mina ongi see mull . Mul on mull , mis must teeb minu . Ajamull , valgusemull , millest kiiremini ei liigu miski ega keegi . Ega aeglasemalt . Täna on seitsmes november , sest ma nimetan seda nii . Seitsmes november on mul olnud juba mitu korda . Täpsemini , see on neljakümnes kord . Esimestel kordadel ma ei teadnud , et on seitsmes november . Ja vahepeal ma teadsin seda väga hästi , sest tollased kalendrid tähistasid seda punaselt , koolist oli vaba päev , ema triikis köögis pesu , maja oli soojaks köetud , sest kõik olid kodus . Isa võis olla ka põdrajahil . Raadiost ei tulnud muud kui üks hurraatamine . Väljas oli hämar , nagu novembris ikka . Mõnel hilisemal <arv>. novembril pidi minema paraadile , aga ma ei mäleta , käisin ma seal ka või ei käinud . Küllap mõne korra käisin , aga see võib maiparaadiga segi minna . Kolonnide kogunemine võttis hulga aega , osale lastest jagati valged vineerist tuvid keppide otsas või lipukesed . Lörtsi sadas , kingad said märjaks ja külm hakkas . Siis lõpuks mindi liikvele ; marss oli õige lühike , tribüüni eest läbi , ja juba kuskil järgmises tänavas korjati lipud ja tuvid jälle kokku . Õpetajad olid närvis , nemad pidid vastutama , et midagi ei juhtuks , et keegi ei viskaks rahutuvi tänavale porise lörtsi sisse või midagi sellist . Kodus ootas ikka , vähemalt minu kujutluses , mis muidugi segab kokku kõik seitsmendad novembrid , see soe , natuke aurune triikimislõhn , segi toidulõhnaga . Võib-olla küpsetati isegi kooki , ikkagi kaks vaba päeva . Kui mõelda , et ema ja isa käisid elu aeg päevast päeva tööl , pluss veel see aiamaa , kapsakasvatus , see oli laupäeval ja pühapäeval , õhtul pärast tööd . Kõik ainult selleks , lõppude lõpuks , et elada ja et lapsed koolitada , nagu öeldi . Nende jaoks see polnud eneseohverdus , vaid elu . Mina olen selle elu vili , liikumas omakorda oma elu loomulikus suletuses praegu läbi oma neljakümnenda <arv>. novembri . Minu vanemate vanemad olid lihtsad maainimesed , kelle kujutlus maailmast oli kahtlemata võrdlemisi piiratud . Kindlasti nad ei unistanud , et nende poja- või tütrepoeg istuks kunagi ühes Pariisi ( küllap nad selle linna nime ikka olid kuulnud ) " katusekambris " ja kirjutaks midagi , millest ta isegi ei teaks , mis see on ja milleks . Säärane elu oleks neile tundunud vist pigem kahtlane kui edukas . Lihtne õnn , mida nad lootsid oma laste lastele , seisnenuks kindlasti milleski lähedasemas . Elu pidi muidugi paranema , aga mitte liiga palju . Mu isa on oma isa vanem poeg ja mina olen ainus poeg , niisiis pidanuksin ma loogiliselt üle võtma talu , mida ma tegelikult pole kunagi näinud . Olen näinud vaid kohta , kus ta oli . Seal on paar keskmist tamme , mis olevat istutatud laste sündimise puhul , kaks neist ongi korralikult kasvama läinud . Ilmetu kohake tolmava kruusatee ääres , nüüdseks mahajäetud ja roostes kolhoosi kuivati kõrval . Kuivati viljajäätmetel kasvab vägev nõgesetihnik , põllul teisel pool teed on mullikakarjamaa . Ma olen seal kõndinud , esimest korda õieti alles möödunud aastal . Isa ei viinud mind kunagi sinna , ta ise ei tahtnud seal käia . Seal polnud enam midagi . Majast pole jälgegi , ainult üks keldrivare . Põld läheb üle lauge künka , sealt paistab väga kaugele , igas suunas , nagu oleksid maakera kumeruse otsas . Vanaisa ja isagi on lugematuid kordi üle selle kumeruse kõndinud , hobuse ja adra järel või peoga vilja külvates või niisama , mõnikord harva , vaadates , kuidas vili kasvab . Sinna kumerusele tulid ühel <arv>. aasta juuli- või augustipäeval sõdurid ja võtsid vanaisa kinni . Nad panid parajasti vilja kokku , rukist arvatavasti . Isa oli ka seal , <arv>-aastane suur tugev talupoiss , kellest ma tegelikult midagi ei tea . Mis sõnu seal vahetati ? Vanaisa oskas vene keelt , sest oli ilmasõjas Keisririiki teeninud , pärast sõdinud Landeswehri vastu ( venelase vastu ei sõdinud ta niisiis kunagi ; isa räägib ikka , et saksaviha olnud tollal suurem , venelast ei vihatud ) . Sõdurid viisid vanaisa kaasa . Arvatavasti ta lihtsalt läks nendega kaasa , sest kästi – ja mis tal teha oli ? Ta oli harjunud sõna kuulama . Oleks ta põgeneda püüdnud , oleks ta võib-olla maha lastud . Ta ei olnud siis veel vanaisa , aga oli oma kümmekond aastat vanem kui mina praegu . Vanaisaks ta kunagi ei saanudki . Üks pilt tast on , seal ta istub , taluperemees oma naise ja nelja lapsega , kaks poega , kaks tütart , isal ja poegadel pead läikivalt kiilaks aetud , nagu siis kombeks . Isa pole oma isast kunagi õieti rääkinud ja võib-olla ta ei oskagi temast palju midagi rääkida . Nad arvasid kuni <arv>. aastani , et ta lasti kuskil sealsamas metsas maha . Pärast rinde üleminekut olevat isa metsas ühe haua lahti kaevanud , aga saabas , mis sealt välja tuli , oli võõras saabas . Rohkem ta vist ei kaevanud . Sõdurid tulid tookord veel sinna põllule tagasi . Aga isa noorem vend valvas kumeruse harjal ja hõikas isale : tulevad tagasi ! Nad tulid seekord tema , minu isa järele . Ta jooksis nii , nagu ta veel polnud jooksnud , rukkisse ja metsa . Kas talle tulistati järele ? Ta olevat jooksnud ühtejutti oma paarkümmend kilomeetrit , ikka läbi metsa . Pääses ära . See koht , kus nad vilja kokku panid , jäi majast ja tee pealt vaadates kumeruse taha . Kinnivõtjad olevat kõigepealt läinud majja , kus olid vanaema , see tähendab isa ema , ja üks õdedest . " Naised , " ütleb isa , " eks nad olid hirmu täis . " Ma imestasin , milline kibedus selles ütlemises veel oli , viiskümmend aastat hiljem . Naised olid sõdurid põllule juhatanud . Nii esimene kord isa järele kui ka teine kord poja järele . See vanaema , kes tookord " hirmu täis " oli , elas pärast meil ja kasvatas mind . Mina mäletan teda vankumatu ja vastuvaidlematuna . Ta armastas korrata , et mina olen tema armas poeg , mis mind millegipärast alati piinlikkust tundma pani . Samas mulle tundus , et kedagi teist peale vanaema mul maailmas pole . Kuulasin öösiti , kas ta ikka hingab oma voodis , sest enamasti ta hingas vilinal , aga vahetevahel jäi täitsa vait . Kartsin , et ta on surnud ja mul pole enam kedagi . Tegelikult ta suri alles aastaid hiljem . Vahepeal oli ta meilt ära kolitud tütre ja siis tütretütre juurde selle poega hoidma . Ma olin siis vist <arv>. Ma ei mäleta seda aega hästi , peale mõne üksikasja . Muu on udus ; murdeiga paiskas mu uttu ja segadusse , kust ma tänini päris välja pole saanud . Enne seda , niipalju kui ma mäletan , olid maailm ja tulevik mulle selged . Ma teadsin , et hakkan elama samasugust elu kui isa ja ema . Et mul hakkab olema maja , naine ja lapsed . Kuigi see kõik oli täiesti abstraktne . Aga ma ootasin kannatamatult selle tuleviku saabumist . Imelik , et teda ei tulnudki . Õues hakkasid sireenid undama . Need on tsiviilkaitse sireenid , madala häälega . Küllap see on õppus , õigemini sireenide proovimine . Kuulsin ükspäev raadiost , et mingil kindlal ajal , vist kord kuus , neid proovitakse . Kell on täpselt kaksteist . Võimalik , et see on siis iga kuu esimesel kolmapäeval kell kaksteist . Kui ma seda ei teaks , siis oleks mul natuke hirm , aga mitte eriti . Rohkem oleks huvitav , et mis nüüd saab . Mulle tundub , et minuga ei saa midagi juhtuda . Kuskil sügavuses tundub mulle vist , et kõik , mis juhtub , on niikuinii olemas selles elumullis , mida valgusevool koos minuga kannab . Või hoiab . Kuulsin eile raadio sõnaminutitest , et sõna Dieu on sama päritolu , mis diurne , päevane , päevlik , päev . Niisiis valgus . Ei midagi muud . Eile mööda Seine'i kallast astudes ( hallide pilvede alt pritsis majakatustele valget , väga valget talvevalgust , esimest , mida ma siin sel lõppematul sügisel nägin ) murdsin pead selle üle , et kas keegi ometi ei tea , kust on pärit see kummaline sõna jumal . ( Sireen hakkas uuesti huilgama ; see oli kummaline tunne , toksida seda sõna sireenide huilates nagu Tema auks . ) Minu teada ei teata . Teatakse , et see on vist vana soome-ugri või vähemalt läänemere-soome sõna , niisiis peaks tal ju lõppude lõpuks olema sama lihtne päritolu kui prantsuse sõnal . Täna hommikul vaatasin igaks juhuks sellest väikesest etümoloogiateatmikust , Maarjamaa väljaanne , mis mul riiulis on ( unustasin ta eile oma raamatuteregistrist välja ) . Seal pole midagi , aga võib-olla seletab asja kõrvalolev sõna jume ? Kas jume pole muud kui helk , kuma , peegeldus , pale ... Jumal pole ehk päev , suur valgus nagu Dieu , aga siiski päevakuma , päevliku pale . Ikoonide kuldne helk videvikus , hilissügisese maa punakas kuma . " Nagu tuld oleks peidetud maasse , " kirjutas Aleksander Suuman ja see on hästi kirjutatud . Mis on hästi kirjutatud , see on alatiseks kirjutatud , ja mul on enamasti tunne , et ega midagi lisada olegi . Aga sõna jumal on mulle alati meenutanud vanaema suuri sinisesoonelisi käsi , neid käsi tema seelikul , tema süles . Sest vahel ta ohkas niimoodi istudes : oh jumal , jumal küll ! Mina ei osanud siis midagi teha . Maja oli vaikne , seal polnud peale meie kahe kedagi . Valgus paistis aknast sisse , klotsid olid põrandal laiali . Ma ei läinud vanaema juurde , ma kartsin , et ta laseb mul oma kaelasooni mudida . Mulle ei meeldinud tema vana nahk ja hõredad juuksed , kuigi mul oli neist kahju ka , või vähemalt praegu on . Mida ta mõtles siis ? Oli see kahetsus , mis talle peale langes , kahetsus , et elu on läinud nii , nagu ta läinud on , et paratamatust on kogunenud juba nii palju . Siis ta oli – juba või alles – kolmkümmend aastat ilma meheta elanud . Ja mina olin ka alles nii väike . Oh jumal , jumal küll ! <arv> . aastal , kui isa sai KGB arhiivist või ma ei tea kust selle väikese kollase paberilipaka , täidetud formulari , kuhu oli kirjutatud , et Juhan Õnnepalu , sündinud Niigov , suri jaanuaris <arv> Novosibirski vanglas , oli tema naine Marta juba surnud . Ta ei saanudki teada , vähemalt mitte selles elus , kuhu need püssimehed , kelle ta kumeruse taha põllule juhatas , Juhani viisid . Imelik on see , et mina olen seal üle selle kumeruse astudes tundnud pigem kergust ja vabadust . Maa on seal tahe , rähane , ei minevat vihmadegagi pehmeks . Selle kumeruse alt pressivad välja allikad , sealt algab jõgi , mis kiiresti laiaks paisub , Endla sood . Ma tunnen , kuidas see kõva maa mu taldade all kõmiseb , kuigi midagi pole kuulda . Ongi see minu maa ? Olekski selle tallamine , päevast päeva üle selle kumeruse käimine , see ainus tõeline õnn , millest ma eluks ajaks ilma olen jäetud ? See püha õhtune väsimus , mida ma võin esile kutsuda ehk jalgrattasõidu või mõnikord ka aiatööga , kas sellest on midagi sügavamat , midagi tühjemat , midagi paremat ? Sireen huilgas vaid korra , see oli siis ehk õppehäire lõpp . Taevas Pariisi kohal on poolpilves , hall valgete viirgudega nagu ikka . Linn kõmiseb nagu ikka . Ma olen siinsamas ja ma olen kaugel , ma olen kohal ja ma olen ära , alati ära minemas , alati kohale jõudmas , valguse kiirusel , valguse süles , liikumatult . Unenägu oli selline , et mängisin näidendis , mille ise olin kirjutanud . Seal polnud kindlat teksti , tuli palju improviseerida . Või polnud tekst peas . Mängisime seda kaks korda . Esimene kord oli hulk osatäitjaid , mina olin peaosaline koos Mairega . Tükk pidi olema põhiliselt naljakas . Esitasime seda Tartus . Oli tulnud päris hea hulk publikut ja ma imestasin , et nad isegi elasid kaasa , kuigi minu meelest oli see kõik parasjagu segane ja ilma õige sisuta . Aga ma suutsin ennast viia teatud inspireeritud seisundisse , mu silmad särasid , nägin seda ise pealt . Kohati ütlesin teksti , nagu oleks see olnud päris . Teisele etendusele oli veel rohkem publikut tulnud ja see publik oli veel heatahtlikum . Nähtavasti olid esimesed vaatajad tükki kiitnud . Seekord olime laval ainult kahekesi . Võtsin asja juba lõdvemalt , improviseerisin veel rohkem . Kõige suurem nali oli see , et ahvisin Maire liigutusi tema selja taga järele ja siis pugesin Maire harkis jalgade vahelt läbi . Siis läksin lavalt ära . Maire jätkas üksi . Alles tüki aja pärast tuli mulle meelde , et mina peaksin ka ju laval olema – kui kaua ta saab improviseerida ilma minuta , kui teisi osatäitjaid ka niikuinii ei ole ? Näidend sai läbi , rahvas hakkas lahkuma ; imestasin , et nad olid lõpuni vastu pidanud . Otsisin Mairet ümberringi , laadaputkade vahelt ja kuskilt kohvikust , aga teda polnud kuskil . Kolmas kord pidi veel tulema : kes siis lavale läheb ? Sarnast unenägu , et ma mängin tükis , mille tekst pole mul peas , või muusikariistal , mida ma ei oska mängida , olen varemgi näinud . Mõtlesin hommikul , et see on mu kirjutamise sümbol . Ma ei oska kirjutada , ma kirjutan huupi ja olen algusest peale , enda eestki salajas , kõige rohkem imestanud selle üle , et see " läbi läheb " . Lisaks pole selles , mida ma kirjutan , mitte midagi originaalset , või kui , siis nii natukene , et sellest ei tasu rääkidagi . Kõike seda on juba kirjutatud . Muidugi , ma näen , et kõik trikitavad , kellelgi pole enam midagi öelda , aga selle ütlemiseks leiutatakse aina uusi nõkse . Kõige lihtsam on paista originaalne . Saatus tõukab mõne meist aeg-ajalt eeslavale , kus ta siis kogeleb oma osa , mis tal sugugi peas ei ole , ja rahvas , sama pimestatud prožektorite särast kui see õnnetu õnneseen seal lavaserval , plaksutab ja karjub braavo . Siis kaob see üks pimedusse ja tema asemele tuleb teine . Talle plaksutatakse sama moodi . Peaasi , et lava päris tühjaks ei jääks , et oleks kellele plaksutada . Selline on meelelahutustööstuse seadus ja kirjandus on väike osake sellest tööstusest . Ega ilmaasjata räägita kultusraamatutest ja kultusautoritest , kuigi see Eestis paistab tihti naeruväärne . Kultusraamatuid on ühes kultuuris korraga üks , me elame monoteistlikus maailmas , meil on üks pühakiri . Siis jälle teine . Vaatemäng on see , mis on järele jäänud religioonist . Kõik , eranditult , ka need , kes seda mängu põlgavad , unistavad eeslavale pääsemisest . Keegi , kes pole seal olnud , ei usu , et see on väga närune koht . Sulle aplodeeritakse , aga mitte sulle . Aplodeeritakse sellepärast , et ollakse koos , et kõigi pilgud on suunatud ühte punkti , ükskõik , mis seal punktis siis on . Võib-olla on seal ajavaim , ma ei tea . Sel hetkel sa kehastad ajavaimu . Kuna meie religioonist on saanud , on järele jäänud ainult tema kõige võimsam element , mis on vaatemäng , siis on kõige suurem iidol näitleja . Kõik teised kultuuritegelased konvergeeruvad näitlejateks , popstaarideks . Sa oled rambivalguses , õigemini ekraanil , või sind pole olemas . Kirjanikud annavad intervjuusid ja räägivad oma elust , oma armulugudest , mis siis , et need on palju magedamad kui need , mis nad on raamatutesse kirjutanud . Heliloojad forsseerivad oma naeratusi , mis siis , et need on palju tuhmimad kui nende muusika . Tähtis on füüsiline kohalolek . Näitleja ei anna show'sse muud kui oma kohaloleku , oma keha , oma hääle , mis on samuti kehaline nähtus . Jumal peab saama inimeseks ja ennast meile kinkima . Me peame teda süüa ja juua saama . Nagu ütles Régis Debray : kristlus on andnud meile Hollywoodi . Kõik see on natuke , palju tülgastav . See nüri , pime idolaatria , ebajumalakummardamine , mida nimetatakse kultuurieluks . Ameeriklased on ausamad , nad ütlevad showbis . Kuigi ka see sõna maskeerib reaalsust . See pole enam viis raha teenida , vaid viis raha tekitada , toota puhast võimu . Hollywood , mis muidugi pole ainult Hollywood , läkitab üle maailma oma vaatemänge , nii nagu Rooma Kirik läkitas kord indulgentse , et finantseerida oma kirikute ja paleede ehitamist . Huvitav , millal ja kust tuleb neile nende Luther ? Ei , katoliikluse suhtes jään ma ikka pigem protestandiks . Aga ma vist jään ka protestantismi suhtes protestandiks . Huvitav , et idakirik ei sünnitanud kunagi reformatsiooni . Selle eest sünnitas ta ühe teise vaimse otsingu , mis sai hämmastavalt universaalseks : vene kirjanduse . Kas need kolm suurt , Tolstoi , Tšehhov ja Dostojevski , pole muud kui laekad , milles idakiriku vaimsus ja õpetus salakaubana moodsasse maailma , Läände toimetati ? Millest muust nad unistasid kui maailma päästmisest ? Ja kui viimati ongi nii , et just ortodoksi korraga hiilgavas ja alandlikus , korraga väga vaimses ja väga kehalises riituses , selles meekarva kumas , mis suure neljapäeva öösel hõljub Kreeta kloostrite ümber , segunedes apelsiniõite lõhnaga , mis lõi mulle uuesti ninna jaanilaupäeval Pühtitsa kloostri väravas – seal oli see ebajasmiinipõõsas , mis peaaegu sama lõhna levitas , natuke uimastavat , aga sellist , mida ikka ja jälle sisse hingata tahaks , millesse tahaks heita , tukkuma , magama , et ärgata teise valgusesse – , kui viimati ongi nii , et see kuma , see lõhn , see ergas uni , see lõputu laululeelutus on ainsad , mis Hea Sõnumi kuldsesse karpi suletuna läbi segaste , külmade ja veriste aegade kannavad , mis meil võib-olla jälle ees seisavad ... ? Aga kui see ongi nii ... Régis Debray ütles veel eile , selles südaöö taha küüditatud kultuurisaates , et usklikud võiksid rohkem katsuda aru saada ka neist , keda usu arm pole puudutanud . Tõepoolest . Isegi kui me sõdime käte ja jalgadega selle armu vastu , aga kas me saame sinna parata ? Tolle lause eest ma olen isegi valmis poest ta raamatu ostma . Tõepoolest . On neid , kes leiavad kohe , juba sündides , oma koha siin maailmas , kelle tee on sirge ja lihtne , isegi kui ta on raske . Ja on teisi , kes ekslevad , kes usuvad leidvat siit ja sealt , kes katsuvad igal pool juurduda , aga kes on nagu need tühjad okaskerad , mida kõrbetuul üle düünide kihutab . Kas nende jaoks polegi halastust , kas nende jaoks polegi võlusõna , mis ütleks , tuul ära puhu , vihm , saja nüüd , et nad saaksid kasvatada juure ja lehed ja õied ja kanda palju vilja ? Ma ei tea , miks ma viimase aasta jooksul olen hakanud oma vanaisa peale mõtlema . Varem ta pole mulle meeldegi tulnud . Võib see tõsi olla , et tema hing ei leia rahu ? Igal juhul on see minu hing , mis ei leia rahu , mis ei juurdu milleski , kelleski ega kuskil , kuigi ta ei tahaks muud kui kiinduda millessegi , kellessegi või kuskile . Igalt poolt avastab ta varem või hiljem tühjuse . Vahel ma mõtlen , et see on nii , nagu ei tohiks mind õieti olemas olla . Isa pääses tookord üle noatera , mets lõi ta järel kokku . Nii olen minagi üle noatera olemas ja siin maailmas , mis lõpuks ei ole mu vastu sugugi lahkuseta olnud , aga kus pole mulle nagu õiget kohta . Või ma otsin teda aina valest kohast . Et ta on kuskil palju lähemal kui see , kust ma olen teda otsima läinud . Tuleb minna oma jälgi mööda tagasi , ja mitte ainult oma jälgi mööda , vaid veel rohkem tagasi , veel rohkem alguse poole , veel lähemale . Lahendus tundub ikka olevat väga lähedal , ainult mina olen tast väga kaugel . Hommikul sadas rasket rabisevat vihma , siis see jäi üle , loodetuul ajas pilved laiali , nagu ta ajab , paljastades kahvatusinise , läbipaistva taeva . Õhk on haruldaselt selge . See tükike Seine'i-tagust küngast , ainus silmapiiritükk , mis katuste vahelt selle korteri aknasse paistab , on selgesti näha . Tihti pole teda üldse , on ainult linna suits ja udu . Lähen välja , enne kui uuesti sadama hakkab . Sügis on lõpuks kohale jõudnud . Tõepoolest , ma ootasin teda , nagu ma ikka ootan . Kui sügis on lõplikult käes , siis tundub kevad olevat juba käega katsuda . Aja liikumist on jälle tunda . Ma ei tea , mis see on , mille poole ma nii väga kiirustada tahaksin , aga kuhu ma kuidagi ei saa kiirustada , kuhu viib mind ainult jõnksaki-jõnksaki see aastaaegade karussell . Panin juba linnariided selga , aga siis jäin nagu hüpnotiseeritult vaatama , kuidas suur tumesinine pilv vastasmaja tagant üles kerkib . Teiselt poolt vilkus veel päikest , lüües valge majaseina aeg-ajalt helendama . Oli selge , et enne vihma ei jõua ma enam kuhugi . Pilv kerkis sellise kiirusega . Siis tuli tuulepööris , mis lõgistas aknaid ja tõstis alt hoovi sügavusest mu vaatevälja peotäie kollaseid plataanilehti , siis rabisesidki vihmapiisad segiläbi raheteradega vastu akent ja katuseplekki . Siin on ühekordsed klaasid ; kui vihm ja rahe tulevad sellise ägedusega , tundub , nagu oleks aken kuskil lahti . Tuba läks korraga külmemaks . Mulle tuli kohe meelde see Tiina-Mai , kes õpib siin muusikakoolis ja kes käis mulle eile raamatut tagasi toomas . Ta rääkis , et seal toapugerikus , kus ta elab , kooliõe juures , ei köeta veel . Kole mõeldagi . Ma tean , milliseid rõskeid ja külmi urkaid leidub selles linnas . Prantslased on sellega harjunud . Oleks , et neil ka ometi täna kütma hakataks . Sellise tuulega , pealegi lubati temperatuuri langemist pärastlõunal alla kümne kraadi ... Vihm peksab jälle vastu akent , tuul lõgistab luuke . Päike tuleb välja . Kui palju on siingi linnas neid , kes külmetavad ja kellel pole õieti kuhugi minna . Ma tean , kui jube see olukord on , ma olen ise siin sellisena ringi hulkunud , siis oli ka november . Aga ma pääsesin , ma sain raha ja koju sõita ( noh , ega ma selles ei kahelnudki , et ma pääsen , aga olukord oli üsna sant ) . Ma tean , et hädalisi on palju , aga muret teeb ikka ainult see üks , kelle häda sa oled näinud , keda sa tunned , kes on sulle rääkinud . Õnneks ta oli ülimalt optimistlik , see Tiina-Mai , ja lausa pakatas tervisest . Ta oli leidnud isegi ettekandjakoha kuskil väikeses itaalia restoranis , kus vanamees pidi küll koledasti sõimama ... Siiski , oleks , et nende tuba kütma hakataks ... Kui tuleb sügis , sellise maru ja rabinaga , nagu ta täna tuleb , ei tahaks küll , et oleks keegi , kellel pole kuskile sooja pugeda . Nojah , ma võiksin ju mõned kodutud siia oma sooja korterisse kutsuda – aga kas ma teen seda ? Muide , härra Renard kutsuks politsei . Hambapasta tuub hakkab tühjaks saama . Lootsin , et saan sellega läbi , ei pea enam uut ostma , aga kuna ärasõit lükkub edasi , siis tuleb osta . Hambapasta , šampoon , vetsupaber , habemeajamisvaht – nende lõppemine märgib , et oled elanud rohkem kui päeva-paar . Neljakümnendast eluaastast on elatud peaaegu kaks kuud , üle kümne on veel , mõtlesin eile õhtul voodis . Nagu oleks eluaasta vangi-aasta või sõjaväeteenistuse-aasta , mida ma kumbagi ei tunne . Aga ma tunnen seda tunnet . Pole vaja kõike läbi elada , et tunda selle läbielamise tunnet . Kui oleks , siis ei saaks ühe elu jooksul ju tõepoolest mitte midagi teada . Aga võib-olla ei saagi . Mõni inimene pannakse kahekümneks aastaks vangi . Tema elu on siis õppida vangisolemist . Temalgi kuluvad hambapasta ja lõpuks isegi vangiriided , mille asemele antakse uued . Elanud , tähendab olla kulutanud . Elu möödumise märgid ilmnevad kõigepealt vannitoas ja köögis . Köögis , siin selles mõtteliselt köögiks eraldatud toaosas , kuluvad suhkur ja sool ; viimase otsalõppemine märgib eriti pikka ajaperioodi . Sool mul siin otsa ei saagi , seda jääb veel Annelilegi , kes siia minu asemele tuleb . Ma räägin , nagu oleks kulutamist ootav kraam garantii edasielamiseks . Et kui kaks rulli vetsupaberit on veel järel , siis sa ära ei sure , siis ei saa elu sind siit ka ära tõsta , teise kohta . Ma ei tee midagi , kui tegemist mõista millegi valmis tegemise tähenduses . Minu tegemine on kulutamine . Toodan ma ainult entroopiat , seda vana Ööd , kuigi ma armastan Päeva . Kogu see suur linn siin ümber ei tee midagi . Prügikotid ja prügikastid täituvad rütmiliselt ja viiakse välja või tehakse tühjaks . Prügi koguneb siin tohutu ruttu , umbes iga kahe-kolme päeva tagant seon ma oma Monoprix' koti pealt lipsu ja viin alla prügikastiruumi , mis haiseb alati ühtemoodi . See on läbipaistev kilekott , sellepärast ma vaatan seda alla viies , et ma kellegagi koos ei peaks liftis sõitma . Nad saaksid näha , mida ma olen söönud ; mulle tundub isegi , et nad näeksid , mis elu ma olen elanud . Et ma olen õhtud otsa kodus istunud , pole kuskil käinud . Mul pole vähimatki ettekujutust , kust tuleb või kelle tehtud on kogu see kraam , mida ma kulutan , need topsid , karbid ja purgikesed , mis ma tühjaks söön , need tuubid ja plastpudelid , mis ma tühjaks pesen . Nad tulevad kuskilt linna tagant ja tühjana lähevad jälle kuhugi linna taha . Siin linnas ainult kaubeldakse nendega ja kõige muuga , siin tehakse ainult raha ; kõik need lõputud bürood , kuhu iga päev lähevad ja kust igal õhtul tulevad kõik need lõputud korralikult riides , peaaegu kostümeeritud inimesed , toodavad ainult suhteid , vaatemängu , võimu , ühesõnaga raha . See raha vahetatakse kuskil linna taga asjade ja toidu vastu . Väga natuke tehakse siin ka asju . Minu büroo all teevad neli-viis lõunapoolse päritoluga kingseppa Berluti kingi . Ümber nurga on Christian Diori peakorter , natuke edasi Nina Ricci ; seal vist enam küll ei õmmelda , aga kui õmmeldakse , siis kleite , mis maksavad <arv> <arv> franki . Isegi käsitöölised toodavad siin linnas vaid vaatemängu , raha ja võimu . Ükskord möödunud talvel natuke teist kaudu koju tulles – oli juba õhtu ja pime – jäin tahtmatult seisma ühe vaateakna ees , sest sealt paistev pilt oli nii erakordne . Kaks meest tööpingi taga , üks puuris mingit puutükki , teine mõõtis teist puutükki oma kruupingi taga . See oli ébéniste'i töökoda ehk vana mööbli restaureerimine . Vanasti need ebenistid muidugi ka tegid mööblit . Selles töökojas valitsev õhkkond oli sedavõrd teisest ajast , sedavõrd aeglane ja kummaline , et ma ei saanud sellelt silmi lahti . Need paar ebenisti siin all tänavanurgal ongi vähesed ellujäänud ühest teisest kadunud ajast . Nad ei tee enam uusi mööbleid , vaid ainult parandavad vanu , kõbivad üles oma kaasaegseid . Võib-olla ma tunnen nendega teatud vendlust sellepärast , et seegi , mis mina siin teen , on sama aeglane ja vanaaegne . Ja tegelikult ei tee ka mina enam midagi uut , vaid ainult kõbin üles seda , mis juba enne mind on tehtud , mõeldud , kirjutatud . See kultuur , millesse ma kuulun ja mille taastootmisega , et mitte öelda restaureerimisega ma tegelen , on vana mööbel , nikerdatud kummutid ja kapid , mis on küll ebapraktilised ja mis pole võib-olla isegi ilusad oma mõttetus massiivsuses , aga mille omamine on prestiižikas , mis annavad omanikule nagu teatud päritolu , teatud mineviku , enamasti võltsitud . XVIII sajandi kummutil seisab XXI sajandi ultrasofistikeeritud helikeskus , kust tuleb ultra hea helikvaliteetselt ultra hästi mängitud ( maailma parima dirigendi juhatatud maailma parim orkester ) ultra tuntud Mozarti sümfoonia . Riiulis on vanu raamatuid , nende selgade tuhm kuld helgib hästi disainitud valgustuses ( integraalne lahendus kogu korterile ) , teleka heli on maha keeratud , hääletul pildil kisendab naine õndsusest , pea kuklasse heidetud , sest ta on uue Citroën Xzara roolis , võimsad ookeanilained löövad üle maanteebarjääri . See on minu aeg ja ma ei usu Kaplinskit , kes ütleb , et ta tunneb ennast võõrana selles ajas . See on ainult poos . Muidugi , ka mina tunnen ennast võõrana , võõrana oma neljakümnendas eluaastas , võõrana selles linnas ja võõrana selles maailmas , mille eesmärkidest , kui neid on , ma mitte midagi ei taipa . Aga kui ma vaatan dokfilmide XX sajandi alguse inimesi , siis on nad mulle igatahes veel võõramad . Ma kardaksin neid elujõulisi eilseid talupoegi , kes reipalt Verduni kaevikute poole astuvad . Verd valama , nagu öeldakse . Mulle tuttavad inimesed on vähemalt nõrgad , nad vähemalt kardavad valu , neis on allakäiguajastu närvilist tundlikkust , ebarevolutsioonilist resignatsiooni . Nendega olen ma igatahes kõige rohkem harjunud . Ja siiski ma tahan , et see aeg kiiremini mööda saaks , et rong tuleks , et lõuna tuleks , et õhtu tuleks , et öö tuleks , et hommik tuleks , et hambapastatuub saaks tühjaks , et neljakümnes eluaasta saaks elatud , kui ta juba kord elada tuleb . Selle järel võiks kohe tulla seitsmekümne viies , nagu filmis või raamatus . Neis on elu nii kergeks tehtud . Neis koosneb elu loogiliselt järgnevatest põhjuslikest sündmustest , üksteisele järgnevatest pöördepunktidest , mitte hambapastatuubide tühjendamisest . Sellepärast ma tunnengi kunsti ja kirjanduse vastu vahel vastikust . Ta on nii kuradi valelik . Ja ometi ma usun teda , sest mida muud mul uskuda on . Ei saa ju uskuda , et prügikoti perioodiline täitmine ja väljaviimine ongi elu . Usk on see , et elu peab olema midagi muud , kui ta paistab , et elu jaoks on olemas mingi teine , kõrgem vaatepunkt kui see madal päevast päeva elamise vaatepunkt . Kunst lubab vaadata oma elu nii , nagu kull vaatab hiirt . Aga kui hiir tõstab oma mustad vurrud selle hiilgava taevasina poole , kust kull teda luurab – mida tunneb ta siis muud kui pimedat hirmu ? Sellepärast tegigi eilne vihane sügisilm mind nii rõõmsaks , tekitas peaaegu eksalteeritud meeleolu . Lõpp sellel lehtede lõputul liuglemisel ! Nüüd rebis tuul neid salkudena võradest lahti ja kihutas mööda maad , hangedesse ja hunnikutesse . Sügis tuleb ! Ajale on sõit sisse tehtud . Inimesed kiskusid mantlihõlmu koomale , sest see tuul oli äkki nii külm . Pilved kihutasid . Luksemburgi aias nägin isegi vikerkaart . Aga kõige teravamalt jäi sellest päevast meelde üks puu Monceau pargis . Ma ei tea , mis puu see on . Tema jäigad lehed on läinud tumepunaseks ja tema õunasuurused viljad on küpsenud oranžiks . Madal päike valgustas teda ja pani ta kiirgama , kuidagi liikumatult kiirgama keset seda suurt liikumist ja heitlemist , mis valitses ümberringi . Ta püsis paigal nagu vikerkaargi , kuni see kustus ja vihm minuni jõudis . Sellistes mühisevates sügise tulemise päevades on alati ka mingi liikumatu punkt , mingi ainitine sära , mis seda kõike pealt vaatab . See oranžide viljadega tumepunane puu tuletas meelde seda aialille , mida kutsutakse hiina laternaks ja mille oranžid laternad krabisesid kuskil Tartu puumajaaedades keset pimedat sügisilma . K. kirjutas eile Tartust , tähendab , ta oli kirjutanud <arv>. novembril , eile kiri tuli : " Ah , küll sügis on ikka võimas ! " See oli pöördepunkt kirjas , enne seda oli ta kirjutanud kirjanduselust , Kaalepist ja Merilaist , ja see lause oli nagu sügav väljahingamine , suur kergendus . Sügis on võimas ! Ta viib kõik kaasa oma pöörises , nii vanad lehed kui ka vana kirjanduselu . Millestki ei jää midagi . Õnneks . Õnneks on olemas see aastaaegade suur liturgia , see perioodiline patukustutus . Sügise preester sosistab midagi videvikus , pole näha , mis ta seal teeb , kui mitu korda ta kummardub oma pimeda altari poole , see kõik on nii aeglane ! , aasta läheb nii aeglaselt , sosin on nii ühetooniline , miski ei muutu , tukastus tuleb peale ... Ja siis äkki pöörab ta , vuhhti ! ringi , tuled löövad korraks särama , ta tõstab hostia üles pea kohale . Kõik on möödas . Jälle on pime . Jälle on valge . Ilus sümmeetriline kuupäev , kas pole ? Peaaegu nagu sõna piiririik : kiiririik . Eile avastasin , isa sünnidaatumit kirja pannes ( pidin ühe salakoodi ära vahetama , enne oli see ema sünnikuupäev ) , et nendes , ema ja isa kuupäevades on omamoodi sarnasus : <arv>.<arv>.<arv> ja <arv>.<arv>.<arv>. Kummalgi kaks korduvat numbrit . Nagu nimedki , Vaike ja Vahur . Ja terve elu , nagu mulle tundub , on nad vaeva näinud teineteisega kohanemisega , ilma et see kunagi päriselt õnnestunud oleks . Lõpuks , vanana , on nad ehk parimal juhul harjunud . Aga tõenäoliselt ärkab isa ikka keset ööd või vastu hommikut ja hakkab ajalehega krabistama , kuigi ema kuuleb iga krõbinat . Isa jääb pärast uuesti magama , aga ema on pool ööd üleval . Isa tahaks veelgi reisida , minna välismaale ( läinud kevadel , pärast oma <arv>. juubelit , võttis ta kätte ja läks üksi bussireisiga Hollandisse , ma arvasin , et pärast seda ei taha ta enam kuhugi minna , aga võta näpust , muust ei räägigi ) , aga ema ei taha reisimisest enam midagi kuulda . Kooselu , on mulle jäänud mulje , on lakkamatu vaikne võitlus sellesama kooselamise nimel . Praegu avastasin veel , et nende sünnikuupäevade ristsummad on ka võrdsed ! Ja mida see tähendab ? Mul pole aimugi , kas miski tähendab midagi , see tähendab , kas meie viis maailma kirja panna ( näiteks aega kuupäevades ) on kuidagi vastavuses sellega , mis maailm on , ilma et me seda näeksime , või on see täiesti juhuslik . Viimast on mul tegelikult võimatu uskuda . Kui ma seda usuksin , ei saaks ma kirjutada , nii nagu ma kirjutan , sest mu kirjutamine on katse midagi ära tabada , ära sõnastada – midagi sellest , mis on , aga muidu ei paista . Kust see kihk , muide ? Vaat selle üle ma pead murrangi . Tavaline , normaalne inimene kasutab sõnu teistega suhtlemiseks , olgu kõnes ( kui võimalik ) või kirjas ( kui just tuleb ) . Ta on sisemiselt veendunud , et see , mis ta ütleb , on see , mis ta tahab öelda , ja kui teine ei saa temast aru , siis kas sellepärast , et ei taha saada , seega pahatahtlikkusest , või sellepärast , et too teine on liiga juhm , niisiis küündimatusest . Aga üldiselt , ja see on kõige suurem müsteerium , saab see tavaline inimene oma tavalise , piiratud ja jäiga sõnavaraga kõik asjad ära aetud . Üldiselt jääb talle alati õigus ja õigust veel ülegi , nagu öeldakse . See , et inimestel õnnestub üksteisele ennast väljendada , on minu meelest kõige suurem ime ja praktiliselt jäljendamatu , nagu kõik imed , mida sa kõrvalt näed . Mina ei oska ennast väljendada , sellepärast ma kirjutangi . Ma ei tea , mida ma tahan öelda , sellepärast ma püüangi seda kirja panna , et ehk see tuleb siis kuidagiviisi välja . Ehk keegi taipab lugedes , mis see oli , mida ma öelda tahtsin , ja ütleb seda mullegi . Siis ma saaksin teada . Kui ma saaksin teada , ma ei kirjutaks enam ridagi . Üldiselt on kirjutamine pateetiline ja üsna lootusetu . Parem oleks olla kirjutamata , elada kokkulepitud signaalide maailmas nagu kõik inimesed . Kõik inimesed , kes ei kirjuta , näib mulle , on suhteliselt õnnelikud . Mina olen õnnelik vahel ainult siis , kui ma kirjutan , ja vahel siis , kui mul kirjutamine ja üldse kõik meelest ära läheb . Kogu ülejäänud aja olen ma sõnade vaevas . See on lõputu lausetetegemine , lõputu monoloog . Ma ei saa seda rääkida , sest keegi ei kuulaks tundidepikkust monoloogi ( mina küll vahest kuulan , s.t. ma olen lihtsalt vait ja lasen rääkida , sest ma ei oska midagi vastu öelda ja inimesed võtavad seda mõistmisena ) , pealegi , rääkides ma takerduksin , paus tuleks sisse , ma hakkaksin kätega vehkima jne. Varem või hiljem jääksin ma toppama , sest ma näeksin , et teine ei saa millestki aru . Mingist tema reaktsioonist ma mõistaksin , et mu sõnadel on olnud täiesti juhuslik efekt , sõltuv rohkem sellest , mis sellel teisel parajasti peas on , kui sellest , mis ma öelda tahtsin , seda enam , et ma seda ei teagi . Kui mulle öeldakse , mis ma öelda tahtsin , olen ma sellega enamasti kohe nõus . Selles mõttes on enda kirjutatu kohta kirjutatut lugeda alati huvitav . Ühtlasi saab alati selgeks , et põhiline on ikkagi ütlemata jäänud . Iga raamat , iga luuletus , iga artikkel on olnud põletav , häbistav läbikukkumine , sõltumata sellest , kas neid on kiidetud või laidetud . Võib-olla mõni luuletus mitte . Nende kohta pole osatud midagi öelda , aga mõni on neid lugenud ja noogutanud , ja siis on jäänudki mulje , et ehk seal ikka on midagi , ehk ikka õnnestus midagi öelda . Luule on selles mõttes kõige petlikum . Aga mind huvitab ikkagi väga , kust tuleb see ebanormaalne , hüpertrofeerunud tahtmine öelda . Sellele pakutakse , nii palju kui ma tean , laias laastus kolme seletust . Esimene on psühhoanalüütiline , mis seisneb selles , et minus on unbewusste , väljendamatu ehk alateadvus , mis tahab saada väljendatud , aga kuna ta nimelt on unbewusste , siis ta ei saa väljendatud , sest mingi võimas keeld , õigemini hirm on ees . Selle asemel , et seda välja öelda , välja oksendada , ma käin nagu kass ümber palava pudru . Aga see muudkui vaevab ja vaevab ja siis ma muudkui räägin ja räägin . Mu keha , mu teadvus ( või hing , psüühe ? ) mäletab midagi , mida mina ei mäleta , midagi valulikku . Midagi on talle tehtud . Talt on tema õigus ära võetud ja see on talumatu . Õigus tuleb tagasi võita . Aga see , mis keelab mulle mu õigust , on minus võimsam kui see , mis teda taga nõuab . Siis ma muudkui kirjutangi , teengi sõnu , räägin üksi , sest ükskord mäletamata minevikus ma ei saanud öelda kellelegi midagi eluliselt tähtsat . Nüüd on selle ütlemiseks muidugi hilja , aga ma üritan ikka ja jälle , ma olen välja arendanud terve üksirääkimise keele , ma olen seda õppinud muidugi raamatutest , kirjandusest , sellest üksirääkimise kunstist . Mul on tunne , et see leevendab , rahustab natuke . Aga päriselt see ei aita ja mul on oht lõpetada sama halvasti , kui kirjanikud enamasti on lõpetanud . Sest kõik , niipalju kui ma tean , on halvasti lõpetanud . Teine seletus oleks ka psühhoanalüütiline , aga selle kohaselt ei pärineks see unbewusste , see väljaütlemata asi , see sõnastamata hirm mitte minu isiklikust minevikust , mitte lapsepõlvest , isegi mitte imikueast , vaid kuskilt eelmisest põlvkonnast , tavaliselt üle-eelmisest . Nagu Vanas Testamendis on öeldud , et vanemate patud jne. Seda võimalust uurib või sellel teemal spekuleerib transgeneratsiooniline psühhoanalüüs . Eile ostsin poest selleteemalise raamatu . Vaatame . Ja nendest hirmsatest asjadest kaks põlve tagasi , neist pole ju puudu , aga ... Aga ma ei oska nendega midagi peale hakata . Ma võin ju endale sugereerida , et kõik tuleb sealt ja sealt ja seda mõneks ajaks uskuma jääda ja mõnda aega käia ringi äraseletatud näoga , aga lõpuks tuleb ikka vana ängistus tagasi , lauseteveski hakkab mu peaajus jälle tööle , jälle ma tahan rääkida , rääkida , rääkida . Ja sealjuures olen ma päevad otsa põhiliselt vait . Ja ma ei tahagi eriti rääkida . Kolmas seletus on mõistagi metafüüsiline , mis seisneb selles , et miski või Keegi räägib meis , meie kaudu . Meie elu on Kellegi kõne . Lihtsamal juhul see Keegi kõneleb nii , et elu on nagu elu ikka : võetakse naine või minnakse mehele , saadakse lapsi ja teenitakse raha . Ühesõnaga , elatakse inimese elu . Teisel juhul on sellel Kellelgi meiega natuke teised plaanid . Ta tahab , et me räägiksime . Aga kuna Tema jääb alati varjatuks , siis jääb meie kõne ka alati segaseks . Me kokutame nagu Mooses . Me ei tea , mis ta meist just täpselt tahab . Tegelikult võib see , mis ta tahab , olla väga lihtne , aga oma pärispatuses loomuses me ajame kõik kole keeruliseks . Neljas seletus on , et on veel üks neljas seletus , mis on õige , selge ja arusaadav , aga me ei saa seda kätte , sest ... ( vt. kolm eelmist seletust ) . Ja tõde on veel see , et kogu oma väärastunud lobisemishimus ei igatse ma midagi rohkem kui vaikust . Et see jääks vait . Et see vaikiks , nagu vaikib taevas , pilvede liikumine , puude kohin , lindude laul , linna mühin , arvuti surin , südamelöögid , öö ja päev , mis mind ühest unest teise tantsitavad . Ma tahan , et need kaks und saaksid kokku , et unbewusste saaks välja oksendatud , et tuleks palavik ja paranemine . Ma tahan nutta ja karjuda , ma tahan endal juhtme kokku lasta . Ma kirjutan , et vabaneda kirjutamisest , aga mulle näib , et see töötab hoopis vastupidi . Kirjutades ma põlistan oma vale . Ma loen seda ja hakkan seda lõpuks uskuma . Sõnad , mida paber või arvuti kõvaketas mäletab minu asemel , hakkavad ka elama minu asemel . Ma loen ja noogutan : õige , õige . Või loen ja ei saa midagi aru . See pole ikka see , see pole ikka mina . Ühed elavad teiste kirjutatud , raamatutest loetud elu , teised kirjutavad ise endale elu ja elavad seda . Vahet pole . Teine variant on võib-olla isegi ohtlikum . Ma tahan ennast sõnademetsast läbi ja välja kirjutada , jõuda lagendikule , kus ma lõpuks näen , kuhupoole minna . Isegi kui selguks , et ma olen tulnud täpselt vastassuunas , oleks see ikkagi kergendus . Väljajõudmine on alati kergendus . Kirjutamine on kõigist kunstidest kõige visuaalsem , ta püüab kõike visualiseerida , ka seda , mis pole üldse nähtav . Nagu seda vaikimist , mis on kõigi asjade olemus ja mida ma mõnikord nii selgesti näen , tõstes silmad oma kirjaridadelt , arvutiekraanilt , ja vaadates valget seina , millele kumab väljast sellist valgust , mis ütleb , et päike on välja tulnud ja paistab üle õue katustele . Nüüd ma näen seda juba peegeldumas arvutiekraanil , ilma et mul pruugiks pead pöörata . Peale sõnade , mis ma olen kirjutanud , paistavad sealt need katused , taevast ja minu , kirjutaja , must siluett kahe maailma vahel . Päike on tõusnud ; alguses oranžikas , siis kollakas , siis valge valgus on roninud üle-õue maja valget sakilist seina pidi allapoole , jõudmata siiski veel ülevalt kolmanda korruseni . Tuvid soojendavad ennast karniisidel vastu päikest , öö oli külm , isegi vist alla nulli . Õhk , kui aken lahti teha , on jäine , aga vaiksem ja puhtam kui tavaliselt , sellest saab aru , et on pühapäev . Varahommikul oli selles isegi mingit taimset hõngu , härmatanud rohu , külmavõetud lehtede lõhna . Näis , kas nüüd tulevad lehed puude otsast maha . Eile oli Saint-Germaini mets küll veel üsna tihe , kuigi ta laseb madalat päikest juba paremini läbi . Ja mõni puu keset raiesmikku kiirgab kollaselt vastu eresinist taevast , kui õhtupäike talle peale paistab . Seisin ja vaatasin seda puud . Olin jooksnud , niisama vahelduseks ja et sooja saada , jäin päikese käes seisma , süda tagus , kopsud lõõtsutasid , aga aeglasemalt , aeglasemalt . Seal teeraja kõrval oli laik ererohelist karusammalt , kõige peenemate lehekesteni välja valgustatud , läikiv . Vaatasin , pea kuklas , seda kollaselt kiirgavat puud vastu sinist , õhtu poole aina sügavamat sinist taevast . Vaatasin teda nagu usklik ikooni . Ikoonid või üldse pildid ei sisenda mulle enamasti midagi . Neil võib olla küll sära , aga mis on see taeva ja puude säraga võrreldes ? Pildimuuseumi parimad pildid on alati need , mis avanevad kuskilt katteta jäetud aknast , ükskõik , mis sealt siis ka ei paistaks . Vaatasin seda puud , nagu võib-olla usklik vaatab kullatud ikooni , sest ma ei tea , kuidas ta seda vaatab , aga ma arvan , et umbes nii . Et ta vaatab nii , et ikoon kaob ja selle asemel näeb ta midagi muud , õieti mitte midagi , lihtsalt sära , rahu , ma ei tea mida . Mitte et ma kummardaksin puud või ka päikesevalgust , mis tema peale paistab , või ka sinist taevast , selle tühjust . Ma ei kummardanud , seisin niisama . Puu pole Jumal , päike pole Jumal , taevas pole Jumal , ja ma ei tea , kas Jumal on nende kõikide sees või kohal või taga või on ta need loonud nii , et ma neid vaataksin , andnud mulle selleks vaatamise . Ma tean , et hea on sellisel külmal selgel sügispäeval joosta mööda pruunidest ja punastest lehtedest kaetud rada , kuni süda hakkab taguma , kopsud lõõtsutama ja kogu keha läheb teisele soojusrežiimile . Jooksma hakata ainult on raske , kui pole ammu jooksnud , tundub , et selg valutab , et hing jääb kohe kinni jne. Aga pärast on hea . Jääda päikese käes seisma ja rahuneda , pilk läheb sügavamaks koos hingamisega . Kaks musta varest lendavad vuhinal otse mu kõrva juurest mööda , panevad võpatama . Vist ei pidanud mind inimeseks , ei vaevunud ringi tegema . Rõõm ja rahu on kehalised , ikka ja alati kõigepealt kehalised . Ja mõtlemine ei vii kuhugi , see on häiritud keha reaktsioon , ebamugavustunne , mida olemasolemine paratamatult tekitab , muud midagi . Vahepeal helistas Ly Tallinnast . Oli ennast üksi tundnud , ma lohutasin teda , et ma olen kogu aeg üksi , mul ei tule muud varianti meeldegi . Ta rääkis , et oli lehest lugenud intervjuud ühe noore autoriga , kes olevat oma esimese romaaniga hakkama saanud . See pole veel ilmunud , keegi pole seda lugeda saanud , aga autor annab juba intervjuud , et kujutage ette , ma tegin seda ! Ta olevat istunud kaks ja pool nädalat ja see olevat muudkui tulnud ... Ma tean , et see on suurepärane tunne , eufooria , rahulolu , vabanemine . Aga ma pole kunagi uskunud , et see tunne oleks kuidagi vastavuses tulemusega . Rahulolu tuleb sellest , et oled rääkida saanud , et see on paberile voolanud . Mida see teistele ütleb või kas ütleb , kuidas sa seda teada saad ? Varsti vist antakse intervjuusid juba teemal , et mul tuli mõte kirjutada romaan , teate , kui lahe tunne see oli ... Ja eesti kultuuriilm võib jälle kergemalt hingata : ühel meist tuli mõte pähe ! , eesti kultuur pole surnud , vaid elab , halleluuja ! Sirp saab edasi ilmuda , Looming ja Vikerkaar saavad edasi ilmuda , me saame üksteist vastastikku kiita ja austada ja Kultuurkapitali helde allikas voolab igavesti meie väljasirutatud karikatesse ! See kõik on üsna ebaoluline , aga ikkagi kurb . Kultuur on õigustus , kuigi aina ebaolulisem , kultuuriadministratsiooni ja kultuuriinstitutsioonide edasikestmiseks . Ei , kirjandus- ja kultuurieluga kokkupuutumine , isegi kaugelt , on kahjulik . See määrib , reostab mõtteid . Mis minul selle kõigega pistmist on ? Ma olen tahtnud saada osaks sellest ja nüüd ma tahan sellest lahti saada . Ma kirjutasin ennast sinna sisse , Sirpi , Vikerkaarde , Loomingusse . Nüüd on aeg ennast välja kirjutada . Ma ei tea , kas see on võimalik , aga ma tahan proovida . Igaühel peab ju vähemalt üks vabanemisvõimalus olema . Iga asi näib huvi pakkuvat ainult sedavõrd , kuivõrd temaga kokkupuutumine , teda tundma saamine laseb näha tema tühjust . Muidu jäädki arvama , et seal on midagi . Selleks et Pére-Lachaise'i surnuaiale saada , tuleb kõigepealt endal minna maa alla , metroosse . Ma ei armasta seda metrood enam sugugi . Varem mulle päris meeldis seal sõita ja inimesi vaadata . Enam ma ei taha neid inimesi näha , pealegi veel seal igaveses hämaruses , suletuses . Mulle tundub , et televisioon näitab mulle inimkonda täiesti piisavas annuses . Telekat saab kinni ka keerata . Metroos saab ainult silmad kinni panna , aga see eriti ei aita . Inimesed on peaaegu kõik murelike , tõrjuvate , vahel lausa vaenulike nägudega . Nad on sunnitud selles vagunis , selles tunnelis , selles linnas , selles ühiskonnas , selles sajandis , selles elus koos olema , aga neil pole sellest mingit rõõmu . Mõni lõbus seltskond , kui selliseid juhtub olema , mõjub lausa häirivalt , ebaviisakalt selles pingelises õhkkonnas . Ja siis veel need pillimehed oma kääksutamisega , oma tuimade valenootidega , kistud naeratusega ja alati samade viisidega , mis metrookolinaga ebameeldivalt segi lähevad . Kõige parem metroo juures on ikkagi see , et lõpuks saab sealt välja . Surnuaial pole inimesi eriti tihedalt , ka mitte pühapäeval nagu täna . See on meeldiv . Elavaid , ma mõtlen , sest surnud ei loe . Hea , et on olemas see laibakultus , mis on teinud surnuaia ja jätnud sellega natuke maad majadest vabaks . Kuigi ka see maa on kaetud kividega ja ehitatud täis väikesi surnumajakesi , ei varja need väljavaadet , ei riku avarust . Ja puid on seal siiski ka , isegi vanu lõhnavaid küpresse . Nende juures tuli mul meelde , et vanaema rääkis alati suure austusega elupuust ja näitas mulle elupuud kuskil Rõõmu tänava aias , kui ma temaga seal jalutasin ( see oli mu kohustus , vanaemaga jalutada , et temaga midagi ei juhtuks , et ta surnult maha ei kukuks ) . Ma sain aru , et elupuu omamine aias on tõeline privileeg . Vanaema oli need oma aeda istutanud , sinna aeda , selle maja juurde , mida ma kunagi ei näinud ja mida ma võisin kujutleda kaotatud paradiisina . Vähemalt üks elupuu on seal veelgi alles , üsna rääbakas ja poolkuivanud , sest ta on teiste puude alla jäänud . Ma nägin teda seal , aga siis mul ei tulnud vanaema elupuu-austus enam meelde . Lapsena ma rääkisin isale , et meil aias võiks ka elupuu olla , aga isa millegipärast ei võtnud vedu . Ma arvan , ta tahtis pigem unustada neid elupuid seal Vahukülas , mille järgi ta nimegi vist on saanud . Seda enam olin mina sunnitud neid mäletama . Meie mälu on täis asju , mida me eluski näinud pole , ja neisse usume me kõige vankumatumalt , täiesti ebateadlikult . Seda nimetataksegi vist kultuuriks . Vanaisast ja vanaemast jutustas isa hiljaaegu sellise loo . Vanaisa oli käinud Kaitseliidu laskevõistlustel ja saanud seal esimese koha . Teisel aastal oli ta tahtnud uuesti minna , aga parajasti oli rukkilõikus käsil . Vanaema oli oma hargi põllul maa sisse löönud ja kuulutanud , et kui Juhan mõtleb minna laskevõistlustele , siis tema ka põllule ei jää . Vanaisa oli siis öelnud , et hea küll , ja oligi minemata jätnud . Isa kommentaar oli selline , et vanaema ise armastas küll mööda lüpsivõistlusi käia ja pidas oma auhindadest väga lugu . Mulle armastas ta korrata , kuidas ta pidi hommikul kell neli lehma alla minema ja kuidas lapsed tuli ju koolitada . Vanaisast ei rääkinud ta mulle kunagi midagi . Ma pidin temaga ikka jalutama mööda ühtesid ja samu Pääsküla tänavaid , käest kinni . Ma ei tohtinud ära kaduda , nii nagu Juhan ühel päeval oli kadunud , kui ta need mehed sinna põllule oli juhatanud . Sest kadunud oli ta jälgi jätmata . See võib inimesega juhtuda . Mina ei tohtinud kaduda , ma pidin saama iseenda vanaisaks . Ma ei rääkinud ka kunagi vanaemale vastu . Pére-Lachaise'i surnuaia väravas müüakse plaane , mille järgi jalutajad saavad kuulsuste haudu leida . Sattusin täna juhuslikult Chopini hauale . Mis see on , mis inimesi sinna tõmbab ? Chopini haud ei tundu küll kuidagi huvitavam kui mõne Duponti või Duvali haud , vastupidi , need unustatud inimeste unustatud draamad on palju intrigeerivamad . See sajandialguse haud kirjaga : " Emale . Ainus , kes mulle oli jäänud . " Mõnele perekonnahauale on graveeritud ka sõjas kadunud või deporteeritud ja hukatud perekonnaliikme nimi . Nagu vist on ka vanaisa nimi vanaema nime all Karjaküla surnuaias , kuigi vanaisal pole selle Karjakülaga iial mingit pistmist olnud . Võimalik , et mu kirjutamine pole muud kui paaniline püüd mitte kaduma minna , kuulata lõpuni vanaema sõna . Metroos tagasiteel arvutasin ajaviiteks , et ma olen Eestis suhteliselt rohkem raamatuid müünud kui Houellebecq Prantsusmaal . Eesti kirjanikul pole praktiliselt mingit võimalust ennast vabaks kirjutada , ennast inimestele sõnade müümisega inimestest vabaks osta . See natuke raha , mis sa saad , ainult demoraliseerib . Sest kui oled kord maigu suhu saanud , siis tundub igasugune teine teenistus nii mage ja mõttetu , et ei tasu mitte proovidagi . Sõnadega raha tegemine on nagu õnnestunud valerahategemine , aga veel parem , sest täiesti seaduslik . Sa võid enda lihtsalt rikkaks rääkida , teha oma elu rahaks , seda ometi endale hoides . Kuigi ma ei tea , kas see õnnestub . Võimalik , et sul seda elu siis enam ikkagi ei ole . Mis müüdud , see müüdud . Ma tean maailmas kirjanikke , kes on oma raamatutega rikkaks saanud , aga ma ei tea mitte ühtegi , kes oleks saanud ka õnnelikuks . Hea kirjandus sünnib meeleheitest . Sa kas tapad enda ära või kirjutad romaani , mis müüb . Kusjuures esimene välistab küll teise , kuid teine ei välista ikkagi esimest , in posteriori . Kirjutamine mõjub suurepärase valuvaigistina , isegi antidepressandina , aga tema mõju ja mõnu vähenevad aastatega nagu ravimitegi puhul . " Minu kurbust ei kustuta kellegi jaks , selle saatsid sa , Jumal , ise , " nagu kirjutab poeet ja tal on õigus , ja tema õigus ei aita teda . Arusaamine ei too leevendust . Ikkagi ma tegelikult kadestan seda tüüpi , kes oma romaanikirjutamisest Sirbile intervjuu andis . Tal on see esimest korda . Ja esimest korda on see kõige võimsam . Seda enam ei tule . Pühapäeva õhtupoolik on üksiku elus ikka see kõige raskem . Mitte et ta kuigivõrd erineks teistest õhtupoolikutest ja mitte et sa isegi mõtleksid kõigile neile perekondadele , kes on oma koosolemises ( ja kes on ka pühapäeva õhtupoolikuks enamasti tülli läinud , sest ka perekondadele on see raske ) , aga elu mõttetuse vastu igapäevased rohud siis ei aita . See on selgemast selgem , see mõttetus ja see , et ta kuhugi ei vii . Pühapäeva õhtupoolikul tuleb sulle meelde , et Camus' suure aplombiga asetatud küsimus enesetapust jäi tal vastamata , nii kirjanduses kui ka elus . Õigemini ta vastas , aga vastus jäi kahemõtteliseks : see autoõnnetus , lõppude lõpuks ... Kirjutamine on regressioon , tagasiminek , sukeldumine mällu , lootusega sealtkaudu ringiga tulevikku jõuda . Kirjutamine on enda ankurdamine ajas , aga aeg ise ei seisa paigal , sellest see iha öelda midagi uut , midagi uutmoodi : leida endale ankrupaik eespool , seal , kuhu vool ei ole sind veel kandnud . Küsimus on , kas saab kirjutades leida lõputult uut või muutub kirjutamine ise lihtsalt harjumuseks . Mu viis rääkida , mu kõnerütm , mu lausekonstruktsioon ei muutu eriti , ma võin nad ainult täiuseni välja arendada , välja lihvida oma kõnepuusliku , nii et ta juba kaugelt ära tuntav oleks . Kui see on nii , siis mul ei ole võimalik öelda midagi uut , mida ma poleks juba öelnud . Sest see , mida on võimalik öelda , ei ütle ennast mitte mu ette valmis mõeldud mõtetes , vaid selles sõnameloodias , sõnakoes , mis koob ennast minu teadmata ja tahtmata . Aga – ta koob ennast aina ja ikka ühtemoodi . Tahtlik muutmine ei aita . Ei aita üleminek lühilausetele , võrdluste vältimine , harjunud lausepöörangutest hoidumine . Kui mul oleks mingi uus sisu , siis see laulaks ennast ise teisel viisil . Igal linnul oma laul , ja mina laulan ikka nii , nagu nokk loodud . Mu viis mõelda ja öelda , mu kõneviis , mu lauluviis takistavad mul ütlemast midagi uut . Mu kõne on vurrkann , mis pöörleb ühe koha peal , kuni ümber kukub . Siis on vaikus , ainult kaja kumiseb veel kõrvus . Mida ma tahtsingi öelda ? Mäletan ainult seda , et tahtsin midagi öelda . Romaanivorm on omapärane vorm. Kuigi ta näib nii vedel , on ta siiski väga kindel ja üldse mitte nii palju lubav . Romaan on enda positsioneerimine ajas , ühiskonnas , metafüüsikas , psühholoogias . See on teatud inimesekoordinaadistik , korraga väga isiklik ja väga sotsiaalne . Romaan on ülimalt seltskondlik vorm. Kui sul on silma oma koordinaate ära tunda , siis tunneb ka seltskond ennast ära neis koordinaatides , need saavad fikseeritud , nüüd ja igaveseks . Romaan pakub alati üht kindlat vaatepunkti inimene-olemisele , võimalust ennast ära tunda , endast mõelda ja rääkida . Vaata inimest ! Selline ta siis ongi . Romaanitraditsioon on kõigepealt evangeelne traditsioon , ta sai tuule tiibadesse siis , kui ühiskond sekulariseerus , traditsiooniline religioon ei pakkunud enam piisaval määral seda koordinaadistikku , evangeeliumidest enam ei aidanud enese jutustamiseks . Ükskõik kui palju poleks romaanis tegelasi , on seal alati üks kangelane , kirjutaja ja lugeja alter ego . Ma pole veel näinud romaani , kus oleks kaks võik rohkem kangelast . Arvatavasti sellist ei saagi kirjutada . See kangelane ei pruugi ilmuda sugugi kohe , esimestel lehekülgedel , esimestes peatükkides . Perekonnaromaanides võib kuluda mitu köidet , enne kui kangelaseni välja jõutakse . Kõigepealt on Vana Testament , siis alles tuleb Evangeelium . Kogu perekonnaloo mõte aga on selles , et kangelane selle loo lõpuks lunastab . Moodne romaan on siiski pigem uustestamentlik , kangelane on kohal algusest peale , tihti on tegemist minaga . Minajutustus on muidugi erakordne leiutis , aga sealjuures täiesti loogiline trinitaarse maailmapildi väljendus . Selles minas saavad kokku Isa ( mina kui jutustaja , see , kes selle kõik on teinud ) , Poeg ( mina kui ise , kui inimene ise ) ja Püha Vaim ( jutustusviis , see poeetiline miski , mis loole elu sisse puhub ) . Kolmainsus : autori mina , autor ise ja autori hääl . Romaanikangelase kristoloogiline olemus on ilmne . Kangelases – olgu ta siis mina või mõni tema , aga kõik me teame , et Madame Bovary , see olen mina – ühineb inimlik alge jumalikuga . Kangelase inimlikkus seisneb tema ainukordsuses , isiklikkuses , veidruses , neis asjades , mida me otseselt ei saa temaga jagada . Küll aga saame temaga jagada seda , et veidrused on olemas , et meiegi , nagu kangelane , oleme üksikinimesed , kõigist teistest erinevad . Meie üksikus on universaalne . Kangelase jumalikkus seisneb selles , et alati esindab ta mingit ideed , mingit inimlikku omadust , mis oma äärmusesse jõudes muutub üld- ja seega üleinimlikuks . Kangelane on kas väga suur armastaja , väga suur kõhkleja vms. Tegelikult on ta vist alati kõigepealt väga suur armastaja , kuni selleni , et tema armastus ei leia enam mingit inimlikku väljundit , moondub mõrvaks , enesetapuks , täielikuks üksildumiseks , loobumiseks , mingiks seksmaniakaalsuseks kuni kompulsiivse sadismini näiteks " American Psycho's " . Igal juhul on selles midagi nii suurt , et see paneb meid värisema iseenda tundmatu põhjatuse ees . Üldiselt me ise , ei autori ega lugejana , pole võimelised minema sellise äärmuseni , aga me tunneme endas seda absoluudiiha , iha viia armastus selle hirmsate , jumalike järeldusteni . Jumal on armastus , aga Jumal on ka hirmus , nimetu Jumal . Sealjuures on tähtis , et see inimlik-jumalik draama leiaks aset mitte kuskil abstraktsuses , vaid keset meile tuttavat keskkonda , keset ajastule omast siginat-saginat . Kangelane peab olema kootud samasse ajavõrku , kus me kõik sipleme . Ta peab kokku puutuma selle ajastu vastuoludega , õigemini nendega kokku põrkama . Tema inimlikkus avaldub selles , et ta on nagu üks meie seast , kas bürooametnik , rantjee , krahv , maa-arst , üliõpilane , investeerimispankur vms. oma sotsiaalsete sidemetega , oma sotsiaalse piiratusega . Tähtis on , et ta elaks meile üksikasjadeni tuttavas või kui mitte meile , siis autorile üksikasjadeni tuttavas maailmas . Vajaliku detailsusega loob autor reaalsuseillusiooni : see kõik , mis toimub , toimub kindlas ümbruses , kindlates oludes . Need olud on konkreetsed kuni haistetavuseni . Neid ei saa välja mõelda , need peavad olema kogetud . Ajalooline romaan on kimäärne vorm , ta üritab autorile tundmatut aega täita samasuguse äratuntavusega . Kuid selle äratuntavuse kude ( asjade märkamise loogika ) pärineb muidugi autori kaasajast . Ajalooline romaan on lõpuks üks romaani arvukatest sünnitistest , kõrvalteedest , täiendustest . Magistraalne romaan on see , mis toimub jutustamise kaasajas , igal juhul jõuab sinna välja . Romaan on tunnistus ja tal peab olema äratuntav tõeväärtus . Nagu ütleb evangelist : ma kirjutan ainult sellest , mis ma oma silmaga nägin ja oma kõrvaga kuulsin . Evangeelsel traditsioonil on veel üks äärmiselt omapärane ja romaani seisukohalt hindamatu väärtusega omadus . Evangeeliume on neli ( pluss veel " salajased " , kadunud , apokrüüfsed evangeeliumid ) , neli eri jutustust põhimõtteliselt ühest ja samast loost . Need jutustused on korraga kokkulangevad ja erinevad . Et saada teada tõde , ei piisa ühest tunnistusest , kuigi see tunnistus iseenesest võib olla ammendav . Ühe romaani tõde ei kahanda teise tõeväärtust , alles nad kokku , kirjandusena , konvergeeruvad üheks inimesetõeks , mida me usume ja millesse me usume , kuigi sellest pole kombeks rääkida . Romaan on evangeelse traditsiooni suhtes muidugi hereetiline selles mõttes , et tema kangelane pole alati Jeesus , vaid on iga kord ise inimene , kes siiski – siiski ! – pürib iga kord olema rohkem kui inimene : Inimene . Ükskõik kui alandlik ka poleks autori positsioon , ükskõik kui tühine ja partikulaarne ka poleks kangelane . Seda enam ! Jeesus , nagu teada , oli puusepapoeg jne. Heale romaanikangelasele ongi omane teatud keskmisus , tüüpilisus , hallus , mille taustal tema jumalik erakordsus heledalt särama saab lüüa . Ja teiselt poolt : ükskõik kui vastik tüüp romaanikangelane ka poleks , mingi absoluudiperspektiiv peab temas avalduma , muidu me lihtsalt ei tunne ega tunnusta teda kangelasena , inimesena , endana . Märkigem sedagi , et romaanikangelane peab kas hukkuma või vähemalt kuidagi kaduma , minema ühest ilmast teise , et tema elul ja jutustusel oleks tõeline kristoloogiline väärtus . Isegi kui tema hukkumine ei toimu romaanilehekülgedel , on see aimatav . Ta hullub , mandub perekonnarüpes , resigneerub . " Õnnelik lõpp " pole põhimõtteliselt mõeldav , või kui , siis ainult teatud pahupidises tähenduses . See , et meid raamatu lõpus romaani kangelasest lahutatakse , on iseenesest traagiline , jätkugu siis selle kangelase elu meile teadmatuses või mitte . Kuid ( kanoonilistel ) evangeeliumidel on veel üks huvitav omadus , kui nii võib öelda . Kolm neist on teatavasti sünoptilised , üsna sarnased , kirja pandud teatud realistlikus stiilis . Autori kommentaar on mõistmise seisukohalt marginaalne . Tõde selgub sündmustest , nende järgnevusest , kangelase sõnadest , tema suhetest teiste tegelastega . Kusjuures , märkigem , milline tegelaste galerii on neis lühikestes jutustustustes – tõesti , lausa " Dostojevski-vääriline " ! Need episoodilised ja punktiirsed tegelased on muidugi endale luu ja liha kasvatanud pigem hilisemas traditsioonis , evangeeliumide lõputus ümberjutustamises . Laatsarus ja Maria-Magdaleena , Juudas ja Peeter , Pilaatus ja tema naine , Heroodes ja Jaan ( Ristija ) , kaks röövlit – kõik nad tunduvad meile peaaegu nähtud , kohatud inimestena . Ja nende peamine funktsioon jutustuses on see , et kangelane Jeesus saab nendega suhetesse astuda ja nende suhete kaudu avaldada oma erakordsust ja üldisust , oma jumalikkust ja inimlikkust . Kolm sünoptilist , " realistlikku " evangeeliumi kehastavad ühtlasi ka romaani peavoolu . Kuid neljas , Jaani ( Johannese ) evangeelium erineb teistest oluliselt . Ta algab evangelisti nii-öelda poeetilise lendutõusuga ja päris maa peale tagasi ta enam ei laskugi . Nii nagu erineb autori positsioon , erineb ka kangelase esitus ja lõpuks kangelase olemus . Jaani Jeesus on kirgastunud Jeesus . Peale selle , Jaan enam mitte lihtsalt ei jutusta , mis ta nägi ( või mis teised nägid ) , ta elab seda läbi . Ta elab läbi ka Jeesust , samastub temaga ( tema autorikujundiks on õpetaja rinnale naalduv õpilane , selle tundelise liigutusega ta nagu tahab Jeesuse sisse pugeda ) . Sama hästi oleks ta võinud oma evangeeliumi minavormis kirjutada , aga see polnud , mõistagi , veel võimalik . Jaan esindab romaani seda suunda , mida võib nimetada romantiliseks , ilma et ta oleks seotud ainult vooluga , mida kutsutakse romantismiks , või kui , siis sedavõrd , kuivõrd me tunnistame , et see vool ei ole mitte kadunud , vaid saanud pigem kirjanduse peavooluks . Huvitav on küsimus , miks just vene kirjanikud romaanivormi ( ja üldse moodsasse kirjandusse , mille keskel romaan seisab ) nii suure panuse on andnud . Ilma Tolstoi ja eriti Dostojevskita pole romaan kui selline mõeldav ja nad on , ükskõik , kas neid armastatakse või põlatakse , vajutanud oma pitseri kogu järgnevale romaanile . Enamasti on prestiižikate , mõjuvõimsate kultuurinähtuste esiletõus seotud poliitilis-majanduslike tõmbe- ja kiirguskeskuste esiletõusuga , aga Venemaa ju ometi polnud XIX sajandi lõpus mingi maailmanaba . Kuigi jah , võib-olla saab vene kirjanduse erakordset mõjuvõimu XX sajandil seletada ka vene revolutsiooni erakordse poliitilise tähtsusega terve selle sajandi jooksul . Umbes nii , et Tolstoi ja Dostojevski olid selle revolutsiooni ja tema vastuolude prohvetid , nende mõistmise läbi on üritatud mõista üldse XIX-XX sajandi inimest . Mulle tundub siiski , et olulisem on miski muu , ja nimelt see religioosne traditsioon , kust või vähemalt mille taustal vene kirjandus sündis . Rooma-katoliiklus ja sellest sündinud protestantism on teatavasti suhteliselt tserebraalne , ajulik traditsioon , Kristuse inimlikkuse ja jumalikkuse vastuolule on seal ikka püütud leida mingi mõistuslik lahendus , ratsionaalne selgitus . Praktikas näeb see minu arust välja nii , et nendest on saanud kaks erinevat " funktsiooni " , kaks eraldi ja lahus olevat asja , mis tõsi küll , usu saladuses kuidagi ühinevad , aga meie mõistuses on soovitavad siiski lahus hoida , et mitte langeda usuliialdustesse , mis alati on sotsiaalselt ohtlikud , potentsiaalselt korravastased . Katoliiklik Jeesus paistab olevat kord inimene ja kord Jumal , vastavalt olukorrale . Aga pigem inimene , vähemalt oma maisel teekonnal , seda rõhutab kogu katoliiklik ikonograafia , mis armastab kujutada kõiksugu Jeesuse elu stseene ja eriti muidugi ristiteekonna etappe , Jeesuse füüsilist kannatust , inimlikku alandust . Jumalaks-valitsejaks saab ta alles pärast , väljaspool maist ringi . Läänekristluses on rohkem humanismi kui deismi . Sellest tserebraalsest religioonist sündis ka üsna tserebraalne kirjandus , mille autorid , olenevalt sellest , kas nad on agnostikud ( enamuses ) või avalikult katoliiklased , paigutavad oma kangelase üldinimlikkuse kas eranditult siinpoolsusesse ( üldiselt armastusse ) või siis eksklusiivselt sealpoolsusesse ( kangelasel , kes siin on kõik kaotanud või kellel siin ei olegi mingit osa , lastakse aimata üht hüpoteetilist lootust sealpool ) . Üldiselt aga , need vähesed katoliiklikud autorid välja arvatud , sünnib lääne-euroopa romaan pigem postkristlikus maailmas . Koos muu kultuuriga rajab ta täiesti uue religiooni , inimesereligiooni , humanismi ( kõige otsesemas ja ühtlasi kõige laiemas mõttes ) , mis eriti ei taha mäletada oma sidet eelmisega . Romaanist saab selle uue religiooni evangeelium . Idakirik pole aga eriti hoolinud dogmaatika ratsionaliseerimisest ja neil on paremini õnnestunud assimileerida Kristuse kaks loomust nii , et neist saab üks . Jeesus on küll inimene , aga valgustatud , teistmoodi kiirgav inimene . " Issanda muutmine " , transfiguratsioon , on idakirikus teatavasti hoopis olulisem kui läänes . Läänekiriku ususaladus asub pigem kuskil hämaruses , katedraali krüptis , idakiriku ususaladus on aga pigem hiilgav , silmipimestav . Kuldselt , ebamaiselt kiirgav Jeesus sammub aeglaselt läbi liturgiate sära . Vastavalt sellele erineb ka inimeseideaal siin ilmas . Kui roomakatoliikliku kristuseimitaatori suurimaks saavutuseks on stigmad , s.t. ta saab Kristuse sarnaseks just selle ülimas inimlikkuses , kannatab oma lihas , nagu Jeesus kannatas lihas , siis kreekakatoliku pühamees , vene starets , paistab silma oma " hiilgava palge " poolest : ta realiseerib juba siin ilmas natuke Kristuse jumalikkust , saab tema sära peegliks või õigemini lambiks . Kõigis meis on peidus jumalik õli , aga pühamees oskab selle läita , milleks muidugi on vaja palveid , harjutusi , palverännakuid , paastumist ja lõpuks sedasama maist kannatust , mida rõhutab läänekirik . Aga idakirikus on selle kannatuse eesmärk natuke teine : ta ei pea meist välja puhastama mitte Jumala inimlikkuse , vaid inimese jumalikkuse . Selles mõttes ongi ortodoksne kristlus " orientaalsem " , lähem budistlikule õpetusele ja võib-olla ka sellele kristlusele , mis kunagi sealt Oriendist alguse sai . Nii on ka lääne-euroopa romaan oma peavoolus ülimalt materialistlik , agnostiline . Kuna usk lääne mõttes seisneb sedavõrd dogmade mõistuslikus tunnistamises , need aga on XIX sajandi valgustatud mõistusele üldiselt vastuvõetamatud , ja kahtlus viib otseteed uskmatusse , siis on see " etapp " romaanikangelase jaoks seljataha jäänud . Metafüüsiline kahtlus pole talle enam draama , vaid pigem loomulik seisund , teatud mõttes veendumus . Kogu tema draama on siinpoolsuses . Tema vastupandamatu õnneiha viib teda aina lähemale oma inimlikkuse täielikule realiseerimisele , iseendaks saamisele , sotsiaalse ettemääratuse ja konventsioonide murdmisele . See " maine absoluut " jääb tal küll iga kord saavutamata , sest ta hukkub , tema inimlikkus litsutakse puruks vastu ühiskonna jäika struktuuri . Lääne romaani , lääne uue evangeeliumi kangelane on lõppude lõpuks tõesti Sisyphos , kelle lootusetule jõupingutusele Camus mingit humanistlikku transtsendentsust püüab leida . Õnne pole olemas , formuleerib XX sajandi lõpus Michel Houellebecq humanistliku otsingu tulemuse . Seevastu vene romaani külgetõmbejõud paistab seisnevat just tema spirituaalsuses . Kuna usk on rohkem armu vastuvõtmine kui dogmade mõistuslik omaksvõtt , siis pole usku täielikult võimalik kaotada ja kahtluse draama heidutab ka moodsat inimest . Vene kirjanik võib küll olla ateist , s.t. pahupidiusklik , aga vist mitte agnostik . Teda vaevab küsimus : kui siiski kõik on teisiti ? Mitte kuskil kättesaamatus , nähtamatus ja kontrollimatus sealpoolsuses , vaid juba siin . Romaanikangelane otsib radikaalselt teistsugust , tema ülimad eesmärgid jäävad väljapoole inimliku õnneotsingu piire või õigemini on need piirid nihutatud kaugemale enese inimlikkuse realiseerimisest . Ta otsib küll maist õnne , taob ennast vastu ühiskonna jäiku struktuure ja taotleb armastust , nagu iga inimene , kuid tema ülim , salajane eesmärk on kaugemal , see on mingi üleinimlik armastus , rahu , valgustus , sära , mis näitaks seda viletsat maailma meile lõpuks ometi tõelises valguses , ümbermuudetuna . Säärane kangelane nagu vürst Mõškin ei hukku mitte sellepärast , et ta põrkuks oma inimlikkust realiseerides vastu ühiskondlikke piire , vaid sellepärast , et ta põrkub oma jumalikkust , oma täielikku teistsugusust realiseerides vastu inimlikke piire . Tema " teine armastus " aetakse traagiliselt segi " selle armastusega " . Õnn on küll illusioon , aga sellest pole veel midagi , näib kinnitavat Houellebecqi kaasaegne Viktor Pelevin . Lõpetasin praegu selle romaani-essee tundega , et lõppude lõpuks , kas see romaan , kas see meie kirjandus on üldse nii suur asi , nagu ma paistan väitvat . Sama hästi võib ta olla vaid üks seltskondlik meelelahutus , mille inimkond vahelduseks on leiutanud . Üks viis oma elu edasilükkamiseks neile , kellele see elu millegipärast nii raskesti talutav on . Aga mis meil üle jääb ? Mul tuli eile meelde , et Anneli tõi Tallinnast Vikerkaare ja Loomingu . Otsisin need riiulist välja , Vikerkaare võtsin koju kaasa . Seal paistis olevat lugemist , mis vabastab õhtusest telekavaatamisest . Lugemine on siiski kuidagi nooblim , kuidagi vabastavam ajaviide kui telekas . Aga millegipärast pole alati midagi lugeda . Kuigi poes on raamatuid küll . Ma ei mõtle romaane , millest enamik on lihtsalt talumatud . Aga näiteks ajalooraamatuid . Millest kõigest pole kirjutatud ajalugusid ! Uuemad väljaanded , mis poes silma jäid : " Vanavanemate ajalugu " , " Pisarate ( nutu ) ajalugu " . Ajalooraamatute lugemine on valgustav , aga teatud punktini , samuti nagu romaanide lugemine . Lõpuks on nad ikka ühest ja samast asjast , kust edasi minna ei aita sind keegi . Vikerkaar on pühendatud holokaustile ja millegipärast on see teema , üldse koonduslaagrite ja tagakiusamise teema mind lapsest saati väga erutanud . Alati mõned pääsevad , ükskõik kui põhjalik ja julm poleks süsteem . Selles on midagi kummalist . Samuti on kummaline inimeste abitus , leppimine ühiskonna masinavärgiga . Selles on vist oma osa veendumusel , et mina ei saa ju hukkuda , et enne lõppu juhtub ikka midagi , mis mu ära päästab . Parem ma praegu ei hakka vastu , see on ohtlik ... Vanaisa oli ka harjunud käsku täitma , endine soldat , nagu ta oli . Ta läks püssimeestega kaasa . Tema ei pääsenud , aga isa pääses . Kui vanaisa oleks pääsenud , poleks mind ilmselt olemas , sest siis oleks kogu elu läinud teisiti , see oleks olnud üks hoopis teine põhjuste ja tagajärgede võrgustik . See tekitab tunde , et kõik on kindlaks määratud ja me vaatame oma elu nagu filmi või nagu romaani , aeg-ajalt põnevusest küüsi närides : kas pääseb või ei pääse ? Lugesin sealt Vikerkaarest eile õhtul läbi Klempereri päeviku katkendi , mis oli taas väga ärevakstegev . Talle oli muuseas väga tähtis , et keset pidevat äraviimisehirmu ja kõhumuret ( seda lugedes lausa haistsin vanade , idanenud , poolmädade kartulite lõhna ) oleks ikka midagi lugeda ( ja et ta ikka edasi kirjutaks , õieti ükskõik mida ) . Ta teadis , et alati on tal tagavaraks " Wilhelm Meistri rännuaastad " , mida ta oma teada veel lugenud polnud . See raamat oli meil kodus riiulis ja millegipärast ma vaatasin alatihti seda pealkirja seal seljal , see keerles mul peas nagu mantra : Wilhelm Meistri õpiaastad , Wilhelm Meistri rännuaastad . Ma olin veendunud , et raamat on talumatult igav , et seda ei tasu isegi lahti teha . Aga et kunagi tuleb see ikkagi läbi lugeda , ja see perspektiiv tundus kurb . Kunagi pole enam muud lugeda kui " Wilhelm Meistri rännuaastad " ja siis tuleb see ikkagi käsile võtta . Sinnamaale ma veel pole jõudnud . Anneli käis eile pärastlõunal saatkonnas ja tuli sealt tagasi teatega , et New Yorgi peale , Queensi , on jälle üks lennuk kukkunud . See uudis jättis suhteliselt külmaks . Seda enam , et tegemist polnud vist terroriaktiga . <arv>. septembri suurt sümbolistlikku akti pealegi ei saa ületada , vähemalt mitte lennukitega . See oleks ainult kordus , järeleaimamine , isegi kui nad lennuki Valge Maja peale kukutaksid . Me vajame juba uusi , võimsamaid vaatemänge . Prantsuse lehtedes ja teles-raadios räägitakse viimasel ajal aina sellest , et ühiskond muutub aina vägivaldsemaks , et noored ei austa enam seadust ega politseid jne. Et kuritegevus muutub jõhkramaks . Imelik , et nad ikka veel usuvad , et nemad sellest lagunemisest , mis Nõukogude Liidust alguse sai , puutumata jäävad . Neid , kes tunnevad , et nad ei jaksa enam võidu joosta , et see ei aita , et nad on niikuinii maha jäänud , on aina rohkem . Õnne pole olemas . Neid on petetud . Ja siis haaravad nad esimese pakutava lahenduse järele , mis siis , et see on veel petlikum . Imelikul kombel on maisesse õnne , humanistlikesse eesmärkidesse selle XXI sajandi alguses uskuda raskem kui ükskõik millesse muusse . Ühtedele jääb meeleheitlik tarbimine , teistele niisama meeleheide . Lääne ühiskonnamudel ei paku tegelikult enam veenvat perspektiivi , see on ainult lõpu lõputu edasilükkamine iga hinna eest . Nagu <arv>ndate aastate NSV Liidus . Täna hommikul teatati raadios , et Põhjaallianss on tunginud Kabuli . Sealgi ei paista olevat mingit lahendust . Miks peaksid nad üksteise võimu tunnistama ? Maailma oleks nagu tabanud legitiimsuse kriis . Tagantjärele tundub lausa imelik , kui palju " vanasti " oli maailmas legitiimsust , kui " kergesti " inimesed leppisid võimuga . Ja lasid ennast muuseas ka gaasiahju sõidutada . Klemperer usub ka lõpuni Saksamaasse , siiski . Ta usub , et kuskil on tõeline legitiimsus alles . Et inimesed tulevad lõpuks mõistusele . Eile oli üle hulga aja terve päev pilves , päikest ei näinud üldse ja lõunast hakkas vihma sadama . Sain teel kontorist koju märjaks ja otsustasin lõpuks Monoprix'st vihmavarju osta . Võtsin kõige odavama , <arv>-frangise . Kui poest välja läksin ja tahtsin varju lahti lüüa , selgus , et selle nupp ei tööta . Läksin kassa juurde tagasi . Ma vihkan selliseid olukordi . Asjade ostmisega tuleb neid tihti ette . Ma olen tähele pannud , et tarbimine pole sugugi nii lihtne , kui pealt paistab ja kui tarbimisühiskonna ideoloogia tahab meid uskuma panna . Asjade ostmisega on peaaegu alati palju tööd ja jama . Ainult poest toitu osta ja putkast ajalehte on suhteliselt lihtne . Kassapidaja võttis sisetelefoniga ühendust , nagu nad teevad , ja ütles , et läheksin tooksin alt osakonnast uue samasuguse vihmavarju . Läksin alla , aga seal ei olnud rohkem täpselt samasuguseid , musti . Oli siniseid sama hinnaga . Proovisin ühte , see ka ei avanenud . Sain aru , et tuleb ikkagi osta kallim , <arv>-frangine , mis on juba päris palju ühe kokkupandava vihmavarju kohta , mida pealegi pole kunagi siis kaasas , kui tegelikult vihma sajab . Kuna ma ei tahtnud sabas ette trügida ja inimestele seletada , siis seisin uuesti saba ära ja lõpuks sain oma varju vahetatud , maksin <arv> franki juurde . Kui õue astusin ja varju lahti tegin , sain aru , et vihm on üle jäänud . Panin ta uuesti kokku ja kõmpisin koju . Täna enam ei saja , hoopis päike on pooleldi välja tulnud . Päikesepaiste , see , et teda ikka iga päev näha on , nüüd , novembris , tundub lausa inimõigusena . Ma tean , et Eestis ei pruugi teda sel aastaajal nädalate kaupa näha . Ja see natuke kohutab mind . Ta teeb ikkagi palju head . Hommik on jälle käes . Päike paistab . Ukse alt tuleb teravat põrandapoonimisvahendi lõhna , Madame Renard on oma töö teinud . Eile õhtul hakkas korraga kahju , et pean siit ära minema . Ma ei armasta Pariisi , aga olen siin ära harjunud ja tulevik teeb mulle hirmu . Pole nagu õieti kuhugi minna . Ma ei tea , kus on mu koht . Uurisin jälle Eesti kaarti . Eesti teed . – Eesti teed , Kaplinski ja Cohen , need on mu hommikuse " meditatsiooni " taust . Kaplinski varased luuletused on siiski enamuses loetamatud , liiga murtud , rabedad , ei ütle midagi , ei jõua öelda ; riimis värsid päris tühjad , peale mõne üksiku . Oma hääle leidis ta päriselt alles kogus " Õhtu toob tagasi kõik " . Õhtu tõi talle hääle ka tagasi . Õhtu , see , mis tuleb neljakümnenda eluaasta kandis . Miks ta siis õnnelik ei ole ? Hommikust kasvavat päikesepaistet vaadates tuli kujutlus : oleks mul üks laps , päris väike , vastsündinud lapsekonnake . Küll ma teda hoiaksin ja kussutaksin , vaataksin ta järele , ei laseks tal kasvada samasuguseks , nagu mina olen . Võib-olla on selleks liiga hilja , võib-olla liiga vara , ma ei tea . Enamasti tundub mõte lapsest mulle vastuvõetamatu . Seda arusaamatust , mis ma olen , poleks küll vaja reprodutseerida . Laadida see uue elu kaela , see , millest ma ei tea , mis ta on ja kust ma olen ta saanud . Ma ei tea , kust ma pärit olen . Kui ma teada saan , kui ma saan sellest vabaks ja enda ära tunnen , siis vast võib ka tulla laps , lapsekonnake , ja ma ei koormaks teda enam selle tundmatu enda raskusega , ei sunniks teda mängima seda näidendit , mille ma olen kuskilt pärinud ja millest ma aru ei saa , miks ma teda mängin . Ma ei tea , kust ma olen pärit , kus on mu päriskodu . Mulle näib , seni kui ma seda ei tea , ma ekslen , ei tea , kuhupoole minna , otsin aina tagasiteed . Kui oleks üks alguspunkt , üks kodukoht , vanem , palju vanem kui mina ja sellisena kadumatu , siis ma oleksin vaba minema ja olema kus tahes . Kas või Pariisis , see ei loeks enam midagi . Aga seni ma ekslen , igal pool tundub olevat vale koht ja õige koht on alati seal , kuhu ma veel jõudnud pole või kust ma juba olen jalga lasknud . Eesti teed . Täna keskendusin Viljandimaale . Suure- ja Kolga-Jaani , Võhma ja Mustla , Tänassilma , Leie ja Lalsi . Need viimased on Alveri luuletusest ja nad on seal Võrtsjärvest põhja pool . Kurb ja madal järv . Kurb maa on siiski see Eesti . Aga võib-olla on iga maa kurb , kui sa sealt pärit oled , sest maad kuuluvad rohkem surnutele kui elavatele . Ma ei tea , ma pole mujalt pärit olnud , teiste maade kaarte pole ma nii uurinud . Teiste maade kohti ei oska ma nii mõelda , nagu neid tokerdanud põlde praegu , ohakaid ja pujuvarsi võib-olla madala lume sees , talvekuu videvikus , võsaviirgu , mõnda suitsukoonalt , kui neid veel on tõusmas , siit ja sealt , ühte kirikutorni , samuti " tõusmas " , üksi torkimas seda videvikku , karjamaa-aia postide rivi piki teed . Kedagi pole näha . Võib-olla vareseid . Ja minugi teekene on sealt läbi käinud , minugi väike eluseiklus . Viljandimaa , Kõo ja Pilistvere , üks korter uues kolhoosimajas keset lagedaid põlde , üks hämar pastoraat suurte puude keskel . Ega ma palju ei mäleta , aga mõned pildid mälus on , imelik , et nad seal on ja ära ei kao . Tallinn–Viljandi buss , suveõhtu , lopsakas rohi ja raske lõppematu valgus , lehmade ammumine kuskil , teeperve tolmu ja teeperve rohtude lõhn . Seitse kilomeetrit , vaatasin kaardi pealt . Mälus on see tee lühem . Ta läks nagu päris ruttu , aga kohalejõudmisest ja sellest , mis siis oli , ei mäleta ma mitte midagi , kuigi kõik oli selle pärast , kellegi pärast , kelle ma endale olin välja mõelnud . Väljamõeldis on haihtunud , aga see suveõhtune tee , mis tema juurde viis , on alles . Isegi üks teeäärne koht , suur lagunev maja , mingi koolimaja või meierei oma pärnade all , mingid koerad , kes seal haukusid ja keda ma kartsin . Need teeäärsed kohad on vaenulikud . Kes seal veel elavad , sellest ei saa päris hästi aru . Umbrohtunud aiast paistab mingi küürus kogu hallides riietes , vanaeit , üksi oma pikas lagunevas majas maantee ääres , harjunud sellega , et temast aina mööda sõidetakse , et ta on sinna maha jäetud . Viljandi tundus <arv>. aastal täitsa romantilise kohana . Seal oli punasest tellisest maju ja raamatuantikvariaat , kust võis leida haruldasi Loomingu Raamatukogusid ja luulekogusid . Samuti teater , kuhu sõideti nii Tallinnast kui ka Tartust , ma ei tea , mida vaatama . Võib-olla Tooming lavastas seal ? Hämar saksa stiilis kohvik – aga siis ma ei teadnud , et see on saksa stiil . Mu õde läks sinna elama , kui oli Räpina tehnikumist jalga lasknud , tegi vist midagi teatri juures , üüris tuba mingilt tigedalt räpaselt vanamehelt . Sõitsin talle rongiga külla . Rong oli tollal rahvast täis , nagu oleks Viljandi ei tea mis suur linn . Kõik need kohad on nüüd palju väiksemaks jäänud ja ennast häbenema hakanud , siis nad ei osanud veel ennast häbeneda . Jalutasime lossimägedes ja sõime kohvikus saia , mind valdas korraga kohutav igavus ja kohutav ärevus , nagu sellel ajal peaaegu alati . Kuhugi sõita ja kuskilt ära sõita leevendas seda seisundit hetkeliselt ; rongis ja bussis , Eesti teedel , andsid igavus ja ärevus järele , aga ootasid alati ees seal , kuhu rong või buss viis . Viljandi antikvariaadis , kohvikus , lossimägedes ja teatris sai veel Tartustki käidud . Tagasi sai öise Saaremaa bussiga , seda pidi bussijaamas mitu tundi ootama . Teatrietendustest ei mäleta ma küll mitte midagi . Eestis oli tollal minu jaoks kolm linna : Tallinn , Tartu ja Viljandi . Ühes olles võis kujutleda , kuidas oleks teistes . Oli , kuhu igatseda või kuhu sõita , nii oli see maa päris suur , mitme suure linnaga , kus igasugu asju võis ette tulla . Kohal olles olid kõik need linnad päris väikesed . Pariis on ka päris väike linn , mitte eriti suurem Viljandist , igal juhul mitte eriti suurem Tartust . Ainult kujutlus ja see neetud igatsus olla kuskil mujal teeb linnad suureks . Kohal olles muudan ma nad kõik täpselt enda suuruseks . Suur Võimalus on alati mujal , mitte sellel Emajõe või Seine'i kaldapealsel , kus ma parasjagu kõnnin . Sinna paistab ainult tema peegeldus , mingi kuma sügistaevas , lõhe pilvedes , tükk kahvatut jõevett , mis mulle temast jutustab : kuskil ta peab ju olema , see suurus , vabadus . Ma ei tea , et mul Viljandimaaga mingit seost oleks . Tartus olles ma küll vahel unistasin elust Viljandis , ikka vist nende vanade punaste tellismüüride pärast , müstiliselt hõõguva kevadekuma pärast neil müüridel , läbi raagus viinapuuväätide , varblaste kisa . Aga huvitaval kombel on mõlemad õemehed Viljandimaalt pärit . Ka mina tahan kuskilt pärit olla . Ma pean selle teada saama , kust . Isa kodukohas on see lage plats kolhoosikuivati kõrval , nõgesed , millest ma juba rääkisin . Seal ma olen nüüd vähemalt käinud . Isegi isaga koos . Isa tahtis käia neid tagastatavaid metsi vaatamas , et mis seal on . Ta kipub sinna nüüd üldse alatihti , mingeid metsahindamisi ettekäändeks tuues . Ja nad tahavad selle kõik maha müüa . Vantsisime seal soises metsas jõeni ja tagasi . See on kraaviks süvendatud oja , selge allikase veega , vesikatku täis . Vanasti olid seal sooheinamaad , pärast jõe süvendamist on sinna mingi mets kasvanud , aga mitte just suurem asi , rabamets . Vana suur mets kõrgemal kohal võeti kolhoosi ajal maha . Kuna nad seal ei elanud , võeti maha just nende mets , teiste metsad ümberringi jäeti kasvama . Seal on nüüd päris ilus noorendik , noored kased ja lepad , nende all palju väikesi kuuski . Kaski ja leppi peaks välja raiuma , kui tahta , et kuused kasvavad , räägib isa . On hilissügis , aga kuiv ilm . Pärast käime ka seal majakohas ja põllul , isa otsib suurt kivi , mis oli ühes põllunurgas , aga ei leia seda . Karjakoplis on küll mõned kivid , aga need polevat need , seda kivi mäletavat ta täpselt . Uduvihma hakkab sadama , lähme autosse , ema on meile termosega teed ja igavese hulga võileibu kaasa pannud , õunu . Auto seisab kumeruse otsas karjakopli servas . Isa on seal kunagi kündnud ja külvanud , aga ma ei tea , mida ta praegu mäletab või millele ta mõtleb . Ega me ju vanades kohtades tingimata meenuta , mis seal oli . Hoopis muud mõtted võivad pähe tulla , tulevikuplaanid , ka seitsmekümne üheksa aastaselt , vahet pole . Uduvihm sajab auto akendele ja voolab niredena alla , teeaur teeb seest klaasid uduseks , kumerat lagedat põldu pole enam eriti näha . Isa räägib midagi , ta on nii õnnelik ja elevil , nagu ma teda pole õieti näinudki . Tagasiteel jääb ta tukkuma . Ema kodukohas olen ma kunagi üsna väiksena käinud , seal elas siis tema vend . Nüüd on kõik ta õed ja vennad surnud ( neid oli kokku seitse , aga kaks surid lapsena , üks neiuna ) , kõige vanem , Elli , suri läinud talvel , kui ma Pariisis olin . Laine , kes käis Siberis , oli halvatud , ta elas ka seal lähedal , Soonurmes . Tema matustel ma käisin , need olid esimesed matused mu elus . Ma olin midagi kümne aasta ringis . Nutsin seal koledal kombel , keegi vist ei nutnud nii palju , see oli lausa kohatu . Mitte et mul tädi Lainest nii kahju oleks olnud , ma vaevalt tundsingi teda . Võib-olla nutsin oma surma pärast või kõikide teiste surma pärast , kes elasid – vanaema , ema , isa . Kui vanaema tegelikult suri , siis ma enam ei nutnud , olin selle võime juba kaotanud . Seal ema kodukohas on ammugi juba ainult suur auk , põlevkivikarjäär . Nii et pole kohtagi , kuhu võiks minna . Ainult hauad Lüganuse surnuaial , kus ema ikka igal suvel tahab ära käia . Ta ei arva , et meie seal pärast tema surma enam käima peaksime . Mäletan , kui räägiti , et Aadule , ema vennale , makstakse majad ja marjapõõsad välja , aga see raha pole kuigi suur . Nüüd olevat kaevandus maha jäetud ja seal olevat vesi , suur järv . See on isegi kaardile kantud . Nii et mu ema on pärit külast , mis kadus järve , nagu muinasjutus . Tema ema oli Ida , isa Joosep . Joosep oli väikest viisi tisler ka , nende talu oli vaene . Peale selle laulis Joosep pulmades pikki lugulaule . Ema , siis väike tõsise näo ja valge peaga tüdruk ( fotolt ) , häbenes seda ja pani ennast peldikusse kinni selleks ajaks , kui isa laulis . Joosepil oli mingi astmasarnane tõbi , ta suri ära , kui ema oli vist <arv>-aastane . Ida oli usklik , pildil on ta musta pearäti ja range näoga . Keegi ema onu oli olnud raudteelane ja elanud väikeses raudteevahimajakeses . Neil polnud lapsi ja nad kutsunud Vaiket , mu ema , ikka enda juuxrde . Ema olevat mõelnud , et ta lähebki sinna elama , see olevat huvitav tundunud . Mulle on ka raudteevahimajakesed alati meeldinud , ma olen neid ikka igatsusega vaadanud . Nad tunduvad nii hubased . Rongid muudkui sõidavad mööda , neil on mõni õunapuu ja pikk kartulimaa piki raudteeäärt . Nüüd on need raudteevahimajad enamuses tühjaks jäänud ja maha lõhutud . Teine onu või mingi sugulane elanud tal kuskil metsa sees üksikus talus ja need olevat teda ka enda juures pidanud . Seal olevat ta istunud väikese köögiakna all ja vaadanud metsaserva . Ühel kuusel oli olnud selline oks , mis paistis nagu lind . See olnud tema kägu . Lõpuks olevat ta ikka koju ema juurde jäänud . Sõja ajal käis ta Tallinnas koolis ja elas Elli , selle kõige vanema õe juures , kes oli kas majateenija või kuskil vabrikus . Pärast sõda tõid nad oma ema Ida ka linna enda juurde . Kui ema laulukooriga Vilniuses oli , läks Ida Hiiul tänavale , mõtles minna leiba ostma , ta ei näinud autot ja sai surma . Ma arvan , et ema tundis ennast süüdlasena . See on enam-vähem kõik , mis ma Idast ja Joosepist tean . Aga keegi sugulane olevat uurinud nende sugupuud ja jõudnud isegi <arv>. sajandisse või veel kaugemale . Seda uurimust pole ma kunagi näinud , aga sellest olevat välja tulnud , et nende perekonnanimi , Pungas , oli olemas juba enne perekonnanimede panemist ja seega pärinevat nad vabadest talupoegadest , rannarootslastest . Aga see kõik on natuke kahtlane ja vajab täpsustamist . Võib ju olla , et seda ma otsisingi sealt Hiiumaalt , Reigist ja Rootsikülast . Hiiumaal ma tundsin ennast kohe esimene kord kodus olevat . Ja emale meeldis seal ka , palju rohkem kui isale . Ta igatseb vist sinna ikka tagasi , sest ma kolisin nad seal ära ja müüsin maja maha . Ema ja isa ei soetanud meile kunagi maakodu , kuigi see oli sellel ajal kombeks ja kuigi see oleks võimalik olnud ; maaparanduse süsteemis , kus nad töötasid , pidid saadaolevad talumajad ju üsna hästi teada olema . Hoopis mina unistasin talumajast ja elust maal , mida ma kunagi näinud ei olnud , ja läksingi maale elama , talumajja , aga see polnud sugugi nii lihtne . Ema ja isa said seal tegelikult palju paremini hakkama . Lõpuks nad elasidki seal minu asemel ja mul polnud ikka oma kohta , pole tänini , kuigi mul on ju alati olnud , kus elada . Paljud minuealised on talumaja ostnud või isegi maale elama läinud . Ma arvan , me kõik püüdsime täita seda tühjust , seda puuduvat päritolu , mis vanemad meile pärandasid , minna tagasi sinna , kust nad olid tulnud , kuigi seda kohta polnud enam olemas , sest seda aega pole enam . Tagasi minna ei saa . Eks ma lähe siis edasi , selg ees . Ma vaatan seal taga seda talu , mille ma maha müüsin ja millest nüüd on saanud mu kaotatud paradiis . Ma ei saa ikkagi aru , kuidas ma sinna enam minna ei saa , see tundub täitsa võimatu . Kas isal oli samasugune tunne <arv>. aastal ? Või oli rõõm , et ta üldse elus oli ja mitte Siberis , sellest suurem , rõõm , et ta oli pääsenud ? Ma lähen , selg ees , aga ma tahan veel kaugemale taha näha , kui ulatub mu enda elu : ma olen kindel , et kõik see algab hoopis kaugemalt ja praegu on mul käes ainult ühe pooleksrebitud raamatu viimased lehed . Midagi ma saan sealt aru , aga mul on tingimata vaja algus üles leida . Muidu ma jäängi keskelt alustama , jätkama pimesi jutustust , millest ma aru ei saa . Kultuur on see , et surnud räägivad elavate häälega . Surnutel on nii palju ütlemata jäänud . Aga neil endal pole enam häält . Et nad rahu saaksid , pean ma selle kõik kirja panema . Mis kõik , sellest pole mul aimugi . Aga siis ma saan ehk jälle ennast õigetpidi keerata ja alustada oma lugu . Kui atlas " Eesti teed " selle koha pealt lahti teha , kus ühel leheküljel on Viljandi , kõrvalleheküljel Tartu , siis hämmastab selle pildi sümmeetria . See on nagu mingi organismi läbilõige , keskel Võrtsjärv , kummalgi pool umbes sama kaugel kaks organit , peaaegu ühesuured , mõlemast hargnemas ühepalju punaseid veresooni igasse külge ja eriti üksteise poole , ümber Võrtsjärve haarates . Need on asfaltteed . Kollased on kruusateed . Teede muster on maastiku tõlge inimkeelde . Osalt ta järgib loodust , reljeefi , see tähendab kuivemaid-kõrgemaid kohti , osalt käib looduse loogikast risti-põiki läbi ja üle . Järv on vaieldamatu takistus , läbi suurte soode ei käi ühtegi teed . Kui seda teede mustrit vaadata , tekib aukartus inimtsivilisatsiooni ees : kui palju ikka on vaeva nähtud ühe maa kodustamiseks , sõidetavaks , kättesaadavaks muutmiseks . Ja just siis , kui teede tihedus ja headus on saavutanud enneolematu taseme , jäetakse see maa maha . Enam ei huvita see kedagi . Kobilu , Koopsi , Majala , Poole , Lembevere , Kaimi , Vihavu , Võllinge , Rämsi on varsti veel ainult imelikud ajaloolised kohanimed . Neist ei tule enam kedagi välja , välja metsa tagant ja soo tagant , Tartu ülikooli välja . Teed ekslevad läbi tühja maa , keegi ei saa enam aru , miks nad käivad just siit ja sinna . Aga kaardi pealt vaadates on Viljandi tõesti suur ja tähtis koht , peaaegu sama suur ja tähtis kui Tartu . Punased sooned lähevad temast : üks itta Puhja ja Tartu peale ( seda mööda sai Viljandi teatrisse sõidetud ) , kagusse Mustla ja Pikasilla peale , lõunasse Karksi-Nuia ja Valga peale , läände Kõpu ja Pärnu peale , vahepeal loodesse üks väike punane sooneke , mis ei vii eriti kaugele , ainult Kobruvereni , sest sealpool on suured Kõpu–Vändra metsad ja sood , siis põhja Tallinna peale ( võimalik valida kas Rapla kaudu või Tartu maantee kaudu ) , lõpuks kirdesse Kolga-Jaani ja Põltsamaa peale . Välja arvatud Pärnu , Tallinn ja Tartu , tunduvad kõik need kohad anakronistlikud , ajast ja arust . Miks on olemas Mustla ? Karksi-Nuia ? Mis seal tehakse , mis elu elatakse ? Ajalehed pühendavad neile kohtadele vahel oma provintsireportaaže . Ülbe ja loll ajakirjanik , umbes <arv> aastat vana , satub sinna muidugi esimest korda ja vaatab kõike kui kuriositeeti , mingit arhailist huviväärsust oma kosmopoliitse tallinlasepilguga . Kujutage ette , seal elavad ka inimesed . Praktiliselt samasugused kui meie . Ainult natuke metsikumad , lihtsameelsemad . Ainsa restoran-kohviku pruunidesse kardinatesse on settinud nii võluvalt ( kuigi natuke jubedalt ka ) <arv>ndad-<arv>ndad aastad . Vene ajal oli neil kohtadel veel tähtsust , kui mitte mujal , siis toitlusprogrammis . Seal oli EPT või KEK või midagi sellist , need hallid , mahakukkunud krohviga arhitektuuriimed . Mõnes neist alevitest on tõelise teatrisaaliga kultuurimaja . Mis kultuuri jaoks või mis see kultuur üldse on , ei tea enam keegi . Eks Tallinnas ministeeriumis teata . Toit selles brežnevlikus restoranis on muidugi sama jube kui interjöör . Mitte maatoit , mulgi rasvased praekartulid , vaid mingi segu nõukogude restorani " praest " ja jumal teab mis " Euroopast " . Miski pole värske ega kohalik , nagu oleks maa äkki viljatuks jäänud . Õhtuks on korrespondent Tallinnas tagasi , õnnelikult , pääsenult oma tuttavas klubimöllus . Alguses ta üritab tuttavatele oma muljeid pajatada , ta on siiski natuke vapustatud , aga siis saab aru , et ta räägib millestki kohatust ja tegelikult ebahuvitavast . See kukub välja umbes nagu oma unenäo jutustamine . Muusika on ka tegelikult nii vali , et saab ainult karjuda . Tegelikult tal on artikkel juba valmis ; toimetus kärbib seda siit ja sealt , et see ilusti reklaami ja suurte fotode vahele ära mahuks ( fotol on kindlasti mingeid värvikaid inimesi , vanaaegselt riides , piimamannerg jalgrattaleistangil ) . Homseks on ta kõik selle unustanud , see oligi unenägu . Reaalsus on siin . Reaalsus on see , mida " kõik " tunnevad ja elavad . Kui mõnikord mõnel Pariisi lehel tuleb veider mõte Tallinnast reportaaž teha , siis tuleb see välja umbes samasugune . Ülbe ja ignorantne prantsuse ajakirjanik " maandub " selles kolkas , kõik on seal natuke uskumatu , segu " mondialiseerunud " maailmast ja vanaaegsusest , inimesed näevad välja tahumatud ja inetud , aga neis ei puudu teatud südamlikkus jne. Oma Pariisis tagasi olles ei saa ta sellest õieti kellelegi rääkida . See oli unenägu . Fotolt vaatab vastu mõni värvikas kuju , mobiiltelefoniga ärimees oma mersu najale nõjatumas , taustaks Lasnamäe tühermaad või , veel parem , Kopli lobudikud jne. Võib-olla saab kuskilt tulles samamoodi näha ka Pariisi , ma ei tea . Pariisi müüt on liiga võimas , kõik teavad seda liiga hästi , et selle taga armetust , anakronismi näha . Võib-olla kuskilt uskumatust Kagu-Aasia linnast tulles tundub ka Pariis provintslik , aeglane , mõttetu . Nagu Karksi-Nuia või Kolga-Jaani . Väga võimalik . Miks Karksi-Nuia ja Kolga-Jaani on olemas , seda teab veel ehk mõni baltisaksa vanamees oma Müncheni äärelinnamajas või Kölni lähedal vanadekodus . Neid on seal veel elus , kõik nad tahavad kangesti eesti keelt rääkida , rääkida kellegagi , kes saab aru nende kaotatud kodumaast . Aga keegi ei saa aru . Seda maad pole enam olemas . Nad teavad seda ise ka , nad on seal käinud ja näinud . Mets ja võsa on nende lapsepõlveunenäo kinni katnud . Rahvas , kes seda maad nüüd valitseb , ei saa aru , et maa on maa , künkad , põllud , järved , jõed , teed , metsad , mitte ainult nimi . Rahvas , kes seal nüüd elab , ei taha sellest maast midagi kuulda . See on liiga keeruline , liiga kulukas . Nad tahavad ainult unustada , unustada oma väikese armetu mineviku , pimeda ja vaese , talu- või popsikoha , et selle asemele kujutleda midagi suurt ja ebamäärast . Või üldse mitte midagi . Kes on öelnud , et üldse mingi minevik peab olemas olema ? Või mingi maa . Kas ilma nendeta ei saaks ? Niisiis on kõik , mis " kuulub minevikku " , natuke ebamugav , piinlikkust tekitav . Isegi Tartu . Tartu on eesti kultuuri sünonüüm . Kui ma mõtlen eesti kultuuri , siis tuleb mulle kõigepealt silme ette üks pilt . See on Anne Maasik Tartu Vanemuise laval , umbes <arv>. või <arv>. aastal , laulmas laule , mis ta on teinud eesti luuletajate luuletustest . Ta on laval üksi , põlvili maas , hall " takune " seelik põrandal laiali , mingi võru pikkade juuste ümber , pea on langetatud , nii et juuksed langevad silmile , nägu pole hästi näha , šamaanitrumm või igatahes mingi väike trumm käes , seda ta lööb aeg-ajalt , lisades laulule dramaatilisust . Lava on tühi ja hämar , seda kaunistavad mingid kõrred või raod . Ilmselt on seal sügis . Või talv . Anne Maasik skandeerib Underit : Hingede aeg tuli rajus , meri kurjalt õõtsus , lehm ja lammas longu vajus , hobunegi lõõtsus ... ; siis , ikka pooleldi skandeerides , Ennot : Need teed , miks on nad nii kõvad kui keed , mind hoidsid kui pruudiks enesele , ei siiski saand pärale kanda ... See oli väga populaarne lavastus . Inimesed tundsid seal rahvustunnet . Ma käisin seal koos selle õega , kes elas vahepeal Viljandis . Sel ajal oli ta Tartu kunstikoolis , ühiselamu oli kuskil täiesti külmal pööningul , kõigil tüdrukutel olid seljas laiad hallid kampsunid ja pikad hallid seelikud , mis ohtrates voltides nende ümber lainetasid , kui nad seal voodi peal või põrandal istusid või põlvitasid , just nagu Anne Maasik . Me tõotasime õega teineteisele , et kui Eesti kunagi saab vabaks , siis me hakkame hoopis teisteks inimesteks , virkadeks , töökateks ja edasipüüdlikeks . Üldiselt see tundus üsna ebatõenäoline , nii et seda oli kerge tõotada ja väga pühalik tunne oli . Ma ei tea , kas Eesti on vabaks saanud . Aga Anne Maasiku skandeeriv laul ja tema tämber kumiseb mul siiamaani kõrvus . Seda Enno teede luuletust , mida ma väga armastan , ma ei saagi sestpeale teisiti lugeda kui tema rütmis . Ja laiade hallide seelikutega tüdrukuid võib Tartus tänapäevani kohata ; nad tulevad kirjandusõhtule , istuvad mauhti põrandale maha , löövad oma seeliku enda ümber laiali ja vaatavad unistava pilguga . Tartust on kõik see , mida kutsutakse eesti kultuuriks , mida me sellena tunneme , enfin , mida mina sellena tunnen , alguse saanud ja sinna ta siis loogiliselt lõppeb ka . Eesti kultuuris on algus ja lõpp ikka kuidagi dramaatiliselt lähestikku olnud , üksteist peaaegu suudlemas . Vaevalt miski saab alata , kui ta juba on läbi . Aega pole millekski . Suvi on lühike . Ükski looming ei jõua suureks kasvada . Ei tohi . Väikesel rahval on mõned väikesed kirjanikud . Mina olen üks neist , ka Tartust alguse saanud , mis parata . Tartu on muide Eesti ainuke linn , jõe ja sildadega , nagu käib . Linna seal muidugi sama hästi kui pole , aga see on siiski ainus unistamiseks kohane linn Eestis . Pariisis tabavad mind alatihti mingid Tartu flashbackid , mitte kunagi Tallinna . Mingi lõhn lööb ninna , mingi maitse tuleb keelele , mingi valgus , mingi meeleolu tuleb meelde . Ma arvan , et mul on see Pariis õnnestunud muuta umbes Tartu-suuruseks . Samamoodi saab siin kõmpida mööda jõekallast , kui õhtu tuleb ja vesi helgib siniselt , tuled pole veel süüdatud . Kummarduda üle sillakäsipuu . Jõgi lainetab , rahvas voorib mööda . Ma ei tea ainult seda , kas mul kunagi enam õnnestub mõelda Tartut Pariisi-suuruseks , nagu kunagi , kui ma seda linnakolakat veel ei tundnud . Ja kas seda ongi vaja . Minus need kaks linna vastastikku loovad ja tühistavad üksteist . Ma tahaksin , et neist lõpuks enam midagi ei jääks , ühtegi unistust . Kui ma liftiga alla sõidan ja majast välja lähen , siis ma imestan , nagu igal hommikul , et ma leian ennast keset seda Porte de Champerret' igapäevast saginat ja mitte Tartu talvehommikust . Selles on mingi arusaamatus . Olen püüdnud ette kujutada , kuidas oleks olla prantslane . Siis oleksid minu omad kõik need suured ja vähem suured kirjanikud , kõik need Henrid ja Louis'd ja nende Blois'd ja Versailles'd ja Millet' alandlikud talupojad ja Verduni gaasitatud . Või oleks see kuidagi teisiti ? Ma arvan , et ma ei peaks neid siis nii väga enda peale võtma . Ma teaksin instinktiivselt , et iga asja jaoks on mõni inimene , mitu põhjalikku vanameest , kes uurivad Verlaine'i või Rimbaud'd , nende loomingut ja isiklikke kannatusi . Mul ei pruugi ennast sellesse segada . Ma võiksin selle kultuuri sisse uuristada endale päris paraja pisikese isikliku uru , ilma et ma peaksin kartma , et kogu see kupatus mulle kaela langeb . Neid , kes teda püsti hoiavad , on nii palju ! Pole ta tänini langenud , ei lange ka edaspidi . Eesti kultuuris , kui sa sellesse kord oled ennast seganud , on selline tunne , et sa pead võtma korraga kõik , et see on nagu perekonnaasi , üks vana talumaja kuskil looduslikult mittekaunis kohas , mille kordategemise pärast õed ja vennad kisklevad . Kasu tast suurt ei ole , aga maha müüa ka ei saa . Keegi ei ostaks ja pealegi , siis poleks sedagi . Ikkagi koht , kuhu minna . Aga ma ei usu , et mu maailm oleks suurem , kui ma oleksin prantslane . Ma teeksin ta ikka täpselt enda jaoks parajaks . Võib-olla oleksin ma siis mingi regioonaalkirjanik , kummarduksin Auvergne'i või Bretagne'i kaardi kohale samamoodi , nagu ma nüüd kummardun Eesti kaardi kohale . Ma leiaksin endale ikka paraja maailma . Ja vahel see tunduks mulle nii ahistavalt väike , vahel nii koormavalt suur . Eile õhtul ei saanud kuidagi und , millegipärast tuli meelde see , kuidas nad otsustasid mere äärde põgeneda ja laevale minna , <arv>. aasta suvel , kui venelane ida poolt peale tungis . Vanaema , isa ja tädi jutustusest on mul tekkinud sellest põgenemiskatsest kindel ettekujutus , juba lapsepõlves . Nüüd elustus see stseen mu poolunises teadvuses ja lõi selle ebameeldivalt ärkvele . Silmapiiri tagant kostab kahurite kõminat . Õuel valitseb segadus . Naised jooksevad edasi-tagasi . Tingimata on seal palju naisi , veel mingid tädid , vanaema või vanaisa õed . Hobune on ette pandud . Loomad on hommikul jõe äärde metsakarjamaale aetud . Vanavanaema , vanaema ema , jääb loomi ja maja valvama . Kes teda , vanaeite , ikka puutub . Keegi naine tuleb toast suure pesukorviga , mis on raamatuid täis , need on kodukootud riidesse , tumepruuni , ruudulisse , köidetud raamatud . Mis seal täpselt on , pole näha , köidetel pole pealkirju . Aga korv on täis ja raske , naine on küürus . Ta vinnab korvi vankrile . Tema järel jookseb teine , vanem naine ja karjub midagi vihaselt , pearätik on tal kuklale langenud . Ta haarab jõulise liigutusega korvi vankrilt , jookseb sellega lauda poole . Lauda väravad on pärani lahti . Ta kaob korviga sinna , pimedusse , kummutab selle sisu sõnnikuhunnikule ja jookseb tühja korviga toa poole . Toas on segadus veel suurem . Üks naistest rullib põrandariideid kokku , teine korjab kapist seljariideid . Need on tumedast kodukootud villasest riidest kirikukleidid ja -ülikonnad . Neist saab tema käe peale suur tume hunnik , varrukad , seelikuservad ja püksisääred ripuvad abitult alla . Ta viskab selle virna voodi peale ja istub ise sinna kõrvale . See naine , kes pesukorvi raamatutest tühjaks tegi , on puhveti kallal . Ta üritab viinapitse ja praetaldrikuid pakkida valgete kodukootud laualinade vahele , nii et nõud katki ei läheks . Ta on käinud kodumajanduskoolis ja teab , kuidas lauda kaetakse , kuhupoole pannakse nuga , kuhupoole kahvel , kuidas kartulisalatit ja marjatarretist valmistada . Väljas on sama muretu suvepäev kui kolm aastat tagasi . Pääsukesed vidistavad ja vuhisevad samamoodi lahtise akna tagant läbi , valge pitskardin lehvib . Vanaema , see tähendab ema , keskealine tugeva kondiga naine , mustad juuksed musta rätiku all ( lein ) vastu peanahka vajutatud , tuleb piimaköögist suure piimanõuga . Täna jäi meiereis käimata , muist piima valas ta lauda taha maha . Ta mõtleb oma lehmadele : kas ta näeb neid veel ? Eriti kahju on tal sellest suure udaraga friisi tõugu Kirjakust . Mis Juhan selle põgenemise peale oleks öelnud , mis üldse oleks , kui Juhan kodus oleks ? Juhan on sõjas olnud , ta teaks , mis teha . Tema , Marta , pole kunagi mere ääres käinud , laevaga sõitnud . Aga vähemalt ta tegutseb . Tookord , kolm aastat tagasi , kui sõdurid tulid , oli ta hirmust halvatud , nüüd on ta korraga peremees ja perenaine , nad hakkavad minema . Kumbagi poega pole kodus , mõlemad on Tallinnas . Uksed pannakse kinni , vanem tütar istub vankrile pesupambu osta , ema Marta võtab ohjad ja nõõtab . Väravas vaatab ta tagasi . Elupuud on alles päris väikesed , aga tammed on juba kasvanud , õu paistab tühi ja vaikne . Nad keeravad maantee peale , Koeru poole . On keskhommik , juba on palav , hobune vehib parmusid , kahurikõmin on vait jäänud . Tee peal on teisigi hobuseid ja vankreid , kõik lähevad ühele poole , nagu oleks Koerus laat . Nad sõidavad kirikust , surnuaiast , kõrtsist ja Tarvitajateühisuse poest mööda . Pood on kinni , alevirahvast pole kuskil näha . Paide all kuulevad nad tagantpoolt mootorimürinat , keegi karjub : tulevad ! metsa ! keerake metsa ! Nad ajavad hobuse põllule , läbi kellegi vilja , mets on seal taga . Metsaservast nad näevad , kuidas paar Saksa mootorratast suure kiirusega mööda sõidavad . Siis on vaikus . Siis kostab laskmist , aga mitte sealtpoolt , kust nad tulid , vaid eestpoolt , Paide tagant . Keegi ütleb , et rinne on mööda läinud . Vähemalt nii vanaema ütles : rinne läks Paide all meist mööda . Rinne , rinne , see tundus mulle imelik sõna . Ahjaa , Artur Rinne , kui ta laulis , siis lasi vanaema alati raadio kõvemaks keerata . Mõnikord ta laulis ise , ta pidas viisi küll , natuke kileda vanainimesehäälega : Ei me ette tea , mis elu meil tuua võib , aga see , mis peab , tuleb kindlalt kõik . Laulu nimi oli " Ei me ette tea " . See oli vanaema lemmiklaul . Perekonna suurtel olengutel , kui laual olid tema päästetud viinapitsid ja morsiklaasid , tema juhatusel valmistatud sült , kartulisalat , rosolje ja kompott vahukoorega , laua ümber kõik tema neli last ja nende lapsed ja veel mõned tädid ja onud , kelle täpset sugulusastet ma ei tea siiamaani , kõigil juba palged õhetamas paarist viinapitsist ja tugevast toidust , siis lauldi seda ka : ei me ette tea . Vanaema oli sõiduvees , ta istus seal , laua otsas , taldrik ees , korraga matroon ja patroon . Ma muide ei mõelnud kunagi , et tal võiks mingi sugu olla . Ta oli vanaema , suur nina ja suured käed , kaelasooned ja ohkamine : oh jumal-jumal küll ! Mu lapsepõlve sootu ülempreester . Pruuni puupeaga roostevaba nuga tema käes , lõikamas püha toitu . See oli vanaema nuga , see pidi tal ka igal söögiajal käepärast olema , ainult pidulauda ta seda ei võtnud . Neil vanadel maanaistel on vist alati mingi oma nuga , ununenud mälestus sellest ajast , kui nad seda veel tupes vöö peal kandsid . Selle kulunud , mustunud puupeaga noa ( tera hoidsid kaks vaskset neeti , terale oli pressitud vene tähtedega nerž , neržavaja ) oleks võinud talle hauda kaasa panna , aga küllap see oli selleks ajaks juba kadunud . Selle eest pandi talle hauda kaasa , vastavalt tema soovile tütre sõnul , tema külma hingetu keha peale ta sinine vatitekk . Et hauas soe oleks . Üksi , nagu ta viimased viiskümmend kaheksa aastat oma elust maganud oli . Haua peal kivil on küll Juhani nimi ka . See kivi on ainus , millel ma oma perekonnanime olen näinud . Seda oli huvitav vaadata . Ma ei tea , mis tunne on oma nime kanda neil , kes seda arvutute vanade hauakivide pealt lugeda võivad . Tuvi tiibade lagin hoovis , kiirabi- või politseiauto kolmenoodiline melanhoolne tuututamine all kiirteel , kasvav , siis vaibuv , linna kohin , ei kasvav ega vaibuv , vee kohin torudes , kuskil all korteris võetakse dušši , liftiuste kolksumine . Kõik , mis liigub , teeb müra . Ainult valgus liigub mööda valget seina hääletult allapoole , tema ees vari , kunagi õue põhja jõudmata sel aastaajal , enne hakkavad nad tagasi üles liikuma . Ometi on valguse liikumine kõigist liikumistest kõige tähtsam ja võimsam , sellest saavad teised alguse . Naftagi pole muud kui aastamiljonite eest ladestunud päevavalgus , mida linn nüüd kulutab . Säravad lennukid tõusevad hommikupäikesesse . Radiaatorid on soojad , tuba on soe , väljas on üpris külm , ühekordsed aknad lausa õhkavad külma . Väljapoole õhkavad nad siis sooja . Ainult elektri osas , mille jõul see arvuti töötab ja mille toel ma niisiis kirjutan , pole ma kindel . Prantsusmaal on see peamiselt tuumaenergia . Tuumaenergia pole sündinud eilsest ja muistsest päikesevalgusest , ta on sama loomust , mis päike ise . Kiirgav mateeria . Inimelu , nagu öeldakse , pole muud kui võitlus oma kohakese eest päikese all . Oma kohakese eest valguses , sümboolses ja tõelises . Tõusta võimu ja kuulsuse valgusesse tähendab rohkem osa saada ka valguseandidest , võida voli pärast põletada naftat , gaasi , tuumakütust , toitu ja jooki , maa andisid , toodud ükskõik kui kaugelt . Poodi on müügile tulnud värsked Korsika mandariinid , rohelised lehed veel küljes . Nad on karged ja pringid nagu need külmad novembripäevad , nende veerandikud lõhkevad meeldivalt vastu suulage . Nad meenutavad mulle mandariine , mida Hemingway sööb talvel Pariisis , raamatus " Pidu sinus eneses " . Ta on osanud selle mandariinisöömise sümboolseks kirjutada , justkui oleksid need talvised mandariinid olnud teadmisepuu viljad , millest ta oma kirjutamisoskust ammutas . Minagi võin neid endale lubada , sest elan praegu siin ühiskonnas , kus need pole luksus , lähedal impeeriumi gravitatsioonikeskusele . Kui ma elaksin Ameerikas , selles gravitatsioonituumas endas , võiksin ma tõenäoliselt endale veel rohkem hüvede kulutamist lubada , keskmiselt , kuigi võiksin olla ka väga vaene . Hemingway ei saanud õnnelikuks sellest hoolimata , et ta sõi talvel Pariisis külmi kargeid mandariine ja õppis kaasakiskuvalt kirjutama . Kirjutamine on ikka käesirutamine teadmisepuu vilja järele ja ikka saad sa vastu näppe . Kui sul läheb hästi , on sinu omad kõik maa annid , kõik valgusesaadused , muistne nafta ja tänavused Korsika mandariinid , aga teada ei saa sa ikka . Kirjutamine , nii kurb kui see ka pole , on vaid oma liigikaaslaste sõnade võrku püüdmine , neilt ilusa jutuga raha väljameelitamine . Ole sa Martin Amis või Jacques Derrida . Ja kui sa oled juba raha saanud , kui sa oled endale oma kohakese päikese all välja rääkinud , mis sa siis veel tahad ? Eilses Le Monde des livres'is kirjutati ühest noorte briti autorite manifestist ja kogumikust . Nad vastandavad ennast vanadele dinosaurustele , nagu Amis ja Rushdie . Nende meetod on teistsugune : jutustus , lihtne ja selge , lineaarne , ammutatud tänapäevast ja oma ümbrusest . Keegi neist oli töötanud telemüügifirmas ja kirjutas jutu , milles ta oma sõnade järgi " näitab telefonimüügis töötavate inimeste inimlikkust ( humanity ) " . Jõudu neile . Nemadki võitlevad oma kohakese eest päikese all , nagu eesti noored autorid , kes organiseeruvad gruppidesse ja kirjutavad manifeste eesmärgiga tõrjuda kõrvale minusugused dinosaurused . Nende meetodiks on rääkida ainult endast ja oma sõpradest , nagu kirjandus algaks nendega , isegi kui nad midagi eriti veel kirjutanud pole . Tegelikult on nad teinud õiged järeldused : eesti kirjanduselus on tähtis võita endale väike stabiilne kohake , siis pole karta , et sind kunagi enam päris sügavasse pimedusse tõugatakse . Looming pole lõppude lõpuks eriti oluline , peamine on teha endale nimi . Teatud mõttes on nad süsteemi ära tabanud , aga ma kardan , et see on ennast õgiv süsteem , eesti kultuur ei saa lõputult püsida ainult kinnitusel , et eesti kultuuri on vaja . Kultuuridki võitlevad oma kohakese eest päikese all , see tähendab , oma kohakese eest inimeste vajaduses . Keegi ei ela ilma kultuurita ja inimesed enamasti ei teadvusta endale kuigi selgelt seda kultuuri , milles ja millest nad elavad . See võib olla mis tahes , see imaginaarne maailm , see elu ümberjutustus , mis annab elule seletuse ja mõtte . Enamiku eesti inimeste jaoks on see jutustus ammugi rohkem Ameerika seriaalides kui mingis Tammsaares või Kaplinskis . Ja kelle jaoks pole seriaalides , nende jaoks on võib-olla Amises või Ellises või isegi Derridas . Akulturatsiooni ulatusest ei anta endale veel üldse aru . Seda enam , et kõik ju peavad eesti keelt ja kultuuri kole tähtsaks , kui neilt küsitakse . Ja ta ongi tähtis , ilma selleta muutuks elu seal pimedas ja kurvas , siiski pimedas ja kurvas maanurgas talumatuks . Elujutustuse ja elu vahel peab siiski säilima mingi seos . Aga võib ka olla , et see on palju tahetud . Lõppude lõpuks võib ju õnnelikult elada ka usus , et su ema on Madonna ja isa Tom Cruise . Akulturatsiooni näide kirjanduses : Hirami " Mõru maik " . Tegevus toimub eikellegagi eikuskil , raamatutegelastega raamatus , seriaalitegelastega seriaalis . Elu ongi lakanud olemast . Akultureeritud kultuur ei toida enam kedagi . Maa jäetakse maha ja võib-olla see ongi inimkonna tulevik , ma ei tea . Ma tean seda , et mina selles tulevikus elada ei oska . Mu kalendris , tumeda novembripildi all , on tänasele kuupäevale tehtud väike Eesti lipp ja kirjutatud " taassünni päev " . See vist meenutab aastat <arv>. Iseseisvuse kõige suurem paradoks on see , et need kümme aastat on olnud kõige võimsam akulturatsiooni , omakultuurist vabanemise periood , vähemalt viimase sajandi jooksul . Eesti kultuur ununeb tohutu kiirusega . Näib , Eesti sai iseseisvaks , et ise endaga lõpparve teha . Võib-olla on see kõigi rahvaste saatus ja praegu ei ole kellelgi pakilisemat tegevust kui see : eneselikvideerimine . Mõned veel võitlevad oma iseseisvuse eest , et ka saaks asja kallale asuda . Et saaks võtta oma maa ja see Jumalale tagasi anda . Näe , siin ta on , mis Sa meile andsid . Me proovisime küll , aga me ei saanud õnnelikuks . Las nüüd katsuvad teised ja teisiti . Meie tahame ainult unustada . Aga Jumal ütleb : oot-oot . Enne kui te saate unustada , peate te kõik meelde tuletama . Kõik . Algusest peale . Vähemalt seitsmendamast põlvest saadik . Enne te mul vabaks ei saa . Nii et hakake aga pihta . Ma olen peale tunde jäetud koolipoiss . Tund eesti kultuur on küll otsas , teised lapsed on koju läinud telekat vaatama ja arvutimänge mängima , aga kuna mina oma tükke korralikult üles ei öelnud , siis pean ma nüüd istuma siin ja kõike kordama . Aga mina kõlgutan laua all jalgu ja vahin aknast välja . Väljas on veel üks hiilgav novembripäev saavutamas oma hiilguse tippu . Siis hakkab ta kiiresti kahanema . Eile tegin õhtupoolikul pika tiiru mööda kaldapealseid , kahju oli seda päikesepaistet niisama ära lasta . Vastu kaldapealse müüri ta veel soojendas . Helekollaseid paplilehti lipendas vastu tumesinist taevast , jõepolitsei paat kihutas mööda jõge , pani vee lainetama . Mis see elu muud on kui üürike võimalus ennast päikese käes soojendada . Juba ta hakkas vastaskalda katuste taha kaduma . Seal , kus vastaskalda majad olid rohkem jõe ääres ja kõrgemad , oli päike juba läinud . Käänaku taga tuli ta uuesti välja . Aleksander III silla kuldsed inglid särasid ja läikisid veel . Loojang tuli nii ruttu . Nagu selles Baudelaire'i luuletuses , kus ta soovitab loojuvale päikesele järele joosta , et veel ta kiiri püüda . Courons vite ! Jookseme ruttu ! hüüatab ta . Aga kuigi päevad ja ööd võivad tunduda nii aeglased , liigub maakera ometi sellise kiirusega , et jooksmine ei aita midagi . Päike kaob silmapiiri taha ikka sama ruttu . Öö tuleb . Concordiga saab ööst ja päevast ette lennata . Aga ainult korraks , siis ta peab maha laskuma , sest kütus lõpeb otsa . Ja päike saab meist ikka ette . Võib-olla on kogu meie kultuur vaid selline loojuva päikese järele jooksmine . Me usume , et saame hoida tema kiiri pihus nagu ohje , peatada päeva nagu Joosua . Ta kinni püüda , nagu soovitasid virgad ladinlased . Hiinas oleks carpe diem vist võimatu , kuigi nad on veel virgemad . Aga nad teavad , et päev ei jää pihku . Lennukite kiirgav ballett linna kohal , kui all on päike juba kadunud . Nende lühikesed heledad kriipsud nii- ja naapidi . Maailmas elamine on ikkagi väga kurb . Ma aina ootan , et keegi tuleks mind elamisest lohutama . Aga pole kedagi . Ainult pimedus tuleb . Imelik on seda arvutit sisse lülitada . See on nii suur masin , suriseb ja sahiseb . Ja ma teen sellega nii väikest asja , nagu see kirjutamine . Ma kasutan tema võimsusest võib-olla <arv>,<arv> % , võib-olla veel vähem , ma ei tea . Kirjutamine on nii marginaalne tegevus , et selle jaoks eraldi masinaid muidugi ei tehta . Kompuuter on rohkem kommunikaator . Ja meelelahutaja . Ja ma ei oska enam käsitsi kirjutada , pastaka ja paberiga mul ei tuleks sedagi välja , mis siin tuleb . Ma ei tea , miks . Kas selle pärast , et ajas ei saa tagasi minna , et nüüd kirjutatakse arvutiga ? Et ma peaksin loobuma eelistest , mis arvuti annab , aga need eelised kuuluvad juba mu kirjutamise sisse , on osa selle tehnoloogiast , selle vaimsest seisundist , mille hulka kuulub see , et kõike saab muuta , kõike saab parandada , millestki ei jää mingit jälge . Kirjutusmasinaga kirjutamine nõuab suuremat kontsentreerumist kirjutamisele endale . Paberile pandud mõte on midagi täiesti erinevat peas olevast mõttest : tal on kindel kuju . Arvutisse pandud mõte on natuke nagu teise pähe pandud mõte . Kuigi ma olen pidanud talle andma kuju sõnade ja lausetena , formuleerima selle , mis on peas olemas ainult ... – mida peas ei ole olemas , mis on peas ainult realiseerimata võimalusena , ühena miljarditest . Potentsiaalselt võin ma öelda kõike , absoluutselt kõike , ka seda , mida öelda ei saa . Täpselt nagu arvuti . Sünapsid ajus töötavad , nii palju kui ma tean , samuti <arv>/<arv> põhimõttel ( vool on , voolu pole ) , nagu arvutigi ... Kirjutusmasinaga kirjutamine nõuab kahtlemata suuremat meisterlikkust ja see meisterlikkus on muutunud tarbetuks . Võib-olla kogemusest olla kirjutanud käsitsi ja punase Unis-kohverkirjutusmasinaga , mille klahvid käisid raskelt – võib-olla sellest kogemustest on kasu : ma ei tea . Võib-olla jääb see kuhugi alles kui midagi sellist , mida pole neil , kes algusest peale hakkavad arvutiga kirjutama . Igatahes arvuti peaks kirjutamist demokratiseerima , ma ei tea , kas inimesed on seda juba taibanud . Kui lihtne see tegelikult on . Ainult mulle on see raske . Ma elan ikka selles kiviajas , kui sõnad jäid paberile alles . Ma ei ole veel taibanud , et kirjutamise ja mõtlemise vahel pole suurt vahet , et neil on peaaegu ühe vähe tähtsust . Ühed hakkavad kirjutama sellepärast , et neile lihtsalt meeldib kirjutada . Neile meeldib laua taga istuda ( nad ei armasta liikuda ) , paberites ja raamatutes krabistada ja paberile lugusid jutustada . Ma usun , nad on lapsest saadik teadnud , et nad hakkavad kirjutama . Sellised kirjanikud on minu meelest Jaan Kross ja Andrus Kivirähk . Kirjanik on nende jaoks tõeline amet , korralik ja regulaarne nagu iga teine amet . Peale selle saavad nad elada elu , mis neile sobib . Ma usun , nad on üsna õnnelikud . See , mis nad kirjutavad , ei huvita mind põrmugi . Minu jaoks on see liiga tavaline , liiga monotoonne . Aga ma leian , et nende kirjanikuksolemises on midagi hubast ja turvalist , midagi respektaablit ja normaalset . Selle vaikset kodanlikku sära langeb natuke minugi peale , kui ma teesklen , et ma olen kirjanik . Neid on vaja , nad ise ei kahtle oma ameti vajalikkuses ja ühiskond vastab neile samaga . Nad väärivad seda armastust , mida ühiskond neile kingib . Nad teenivad oma leiba auga . Nad on kirjanikud selle sõna positiivses tähenduses . Teised hakkavad kirjutama sellepärast , et nad ei tea , mida teha . Või mida mõelda . Kuna kirjutamine on ( tänu esimest liiki korralikele kirjanikele ) üks tunnustatumaid eiteamidategemise vorme , siis nad proovivad seda . Midagi võib välja tulla . Võib selguda , et kirjutamisega saab ennast osaliselt vabastada kohustusest elada seda elu , millest sa aru ei saa . Kirjutamisega võib luua teatud distantsi enda ja ühiskonna vahele . Sa ei pälvi küll austust , aga sulle ei tulda ka otse kallale . Inimesed ei tea , mida sinust mõelda , ja jätavad su parem rahule . Teatud mõttes oled sinagi saavutanud selle elu , mida sa oled tahtnud elada . Või õigemini , sind tuleb defineerida negatiivselt : sa oled saavutanud , et sa ei ela elu , mida sa ei taha elada . Oled saanud ajapikendust . Mõnda aega veel ei saa inimesed sind kätte . Võib-olla surmani ( sellest lootusest ka sagedased enesetapufantaasiad – soov muuta pääsemine kohe lõplikuks ) . Aga kroonukiri võib tulla iga päev . Sind paljastatakse , sind naelutatakse häbiposti . Ausa kirjaniku kuue all varjas ennast häbitu päevavaras , argpüks , väejooksik . Me veel õpetame talle , mida tähendab elu ja selle elamine ! Inimesed , ka kõige heasoovlikumad , tavatsevad öelda , et elu on võitlus . Järelikult on elu kõige puhtam ja rikkumatum väljendus ühiskonnas sõda . Siis ometi ei seata enam elule , s.t. võitlusele mingeid kunstlikke ja ahistavaid piire . Sõjas saab elu elada täie rinnaga ( siit ka sõna rinne , rinnaga peale minek ) . Vana aja inimesed taipasid seda hästi : sõda oli kuningatele ja aadlimeestele ainus vääriline meelelahutus . Need , kelle käes oli kõige rohkem vabadust , kasutasid seda loomulikult elamiseks , see tähendab sõdimiseks . Kui kevadel maa haljendama lõi , läks ratsamees sõtta . Seni kui kondid kandsid . Kui enam ei kandnud , eks siis saanud kodus kolde ees istuda ja heietada ilusaid elu- , see tähendab sõjamälestusi . Ja kui sind rõõmsas taplusemöllus maha löödi , mis sest ikka . Elu elatud , sõda sõditud . Ratsameestel ehk aadlikel oli sõjapidamiseks muidugi vaja ka sulaseid . Mida rohkem hobuseid ja mehi keegi sõtta viia suutis , seda suurema lõbu ja au osaliseks ta saada võis . XX sajandil jõudsid kindralid teatavasti sinnamaale , et sõjasulasteks tehti üldise väeteenistuse kaudu kõik mehed . Naistest said haavasidujad . Sõda muutus ometi kord kõigile kättesaadavaks , demokraatlikuks . Ühtlasi kaotas ta korraga kogu oma võlu , muutus korraga vastikuks ( ja koos temaga muutus vastikuks poliitika , mis seni oli kujutanud endast sõja ettevalmistustööd ja sõjasaagi jagamist ) . I-le pani punkti ilmselt aatompommi leiutamine . Mis mõnu on enam sõjal , kui selle saab lõpule viia paari liigutusega . Adrenaliin ei jõua veel tõustagi . Sõda lakkas olemast seiklus , ta tuli transformeerida , sublimeerida millekski muuks ja ühtlasi anda talle tagasi tema aadellik iseloom . Konfiskeerida ta rahvarämpsult . Mina sündisin <arv>. aastal . See oli aasta , kui Prantsusmaa taandus Alžeeriast ja Kuuba kriis lahenes sellega , et Nõukogude Liit tõmbas oma tuumaraketid tagasi . Vanaaegsed , napoleonlikud armeesõjad kaotasid lõplikult oma prestiiži ja suur tehnoloogiasõda , armagedon , mis jäi tulemata , sublimeeriti ilmselt millekski muuks . Ma sündisin ajapikenduse tähe all . Kuus aastat hiljem hoolitses isa selle eest , et ma läheksin kooli enne seitsmeaastaseks saamist . Ta arvas , et kuna ma siis astun ülikooli enne <arv>-aastaseks saamist , pääsen ma kergemini väeteenistusest . Ta ise oli sõja ajal Saksa väeteenistusest pääsenud alguses sellega , et oli vanem poeg ja , kuna ta isa oli kadunud , taluperemees , s.t. tootis sõjaväele toidumoona . Teise , karmima mobilisatsiooni ajal muretses ta endale tuttavalt Koeru arstilt tõendi , et tal on kopsud haiged ( poisikesena oli tal tõepoolest avastatud kopsuplekid , ja kuna kopsuhaigust tollal hirmsasti kardeti , siis vabastati pärija igasugusest tööst ja kooliskäimisest ning ta sai , nagu ta õde siiamaani kadedalt märgib , niisama küla vahel ringi joosta– noor tugev mees ! ) . Oma esivanematelt pole ma pärinud mingit militaarset traditsiooni , ainult sõjahirmu . Sõda ei tähenda au ega seiklust , vaid ainult metsapõgenemist , loomaderöövimist , majadepõletamist , nälga , nekrutivõtmist . Vanaisa sõjamälestustest on minuni jõudnud ainult üks : see , kuidas ta kord kuskil Lõuna-Eestis või Põhja-Lätis , ühesõnaga Liivimaal , oli pandud kirikutorni suurtükituld juhtima . Ta oli olnud mitu ööd magamata ja siis oli ta sinna kirikutorni põrandale pikali heitnud ja maganud , hoolimata sellest , et ümberringi käis lahing ja kahurituli . See polnud teda seganud . Ja kirikutorn polnud imekombel pihta saanud . Minagi eelistan sõjale und , näha und oma kirikutornis keset elumöllu . Dormir , dormir , plutōt que vivre ! Magada , magada pigem kui elada . Kuigi unenäod on arusaamatud ja häirivad . Võib-olla need , kes elavad , on aru saanud , et elada on lõppude lõpuks lihtsam kui und näha : elamine vabastab su arusaamatusest . Täna öösel nägin muu hulgas unes , et talumaja toas seina ääres potis kasvas üks noor roosipõõsas või kibuvits . Õisi tal veel peal ei olnud , aga need pidid olema punased . See oli intsestist , õe ja venna vahelisest ühendusest sündinud laps , keda pidi tingimata varjama , ta ei tohtinud kunagi inimeste silma ette sattuda . Ta pidi igaveseks sinna seina äärde jääma . Minul aga oli naine , kes oli vana ja haruldaselt kole , aga miski mind temaga siiski sidus , miski , millest keegi ilmselt aru ei saanud : ma häbenesin teda . Ta hõredad hallid juuksed olid pea peale palmitaolisse tutti seotud . Ta pildus peldikus istudes sellele palmile peoga vett , et ennast rahustada . Ta oli väga närviline . Tema nahk oli pruun , nagu parkunud . Maja ees oli meil küntud peenramaa . Minult küsiti , kas ma tõesti tahan maal elada , kus ei saa kontserdil ega teatris käia . Vastasin püüdlikult prantsuse keeles , et ma ei taha linnas ka kontserdil ega teatris käia . Aga et siin , maal , on vähemalt olemas mingi subsistance , ma pidasin silmas peenramaad . See polnud küll kuigi suur . Ma vaatasin , ega puude varjud sellele väga peale käi . Maja oli poollagunenud katusega , mingi igihaljas väänkasv , justkui okaspuu , oli pool katust enda alla matnud . Otsustasin , et kui meil sünnib laps , siis ma kasvatan teda võimalikult ise , algusest peale , et ta võimalikult vähe päriks oma emalt . Aga kas mul õnnestub teda endasarnaseks kasvatada ? Arvasin siiski , et hakkan teda armastama . Eile õhtul kohtusin Marais's Etoile manquante'is ( Puuduva Tähe kohvikus ) Jerōme'iga , kes oli tulnud koos oma tüdrukuga Pariisi nädalalõppu veetma ja oli mind kutsunud ühte klaasikest jooma . Seal olen ma kunagi varemgi istunud , paar korda , aastate eest , suurte ebamääraste lootustega kedagi kohata . Kui arusaamatud need lootused nüüd tunduvad , kui ebaloogilised . Mul polnud põrmugi tahtmist sinna minna , oleksin parema meelega koju oma televiisori juurde tulnud . Olin väsinud , pidin töö juures aega parajaks tegema , kohtumine oli kell pool kaheksa . Metroos teatati , et Hōtel de Ville'is on colis suspect , kahtlane pakk ( võimalik lõhkekeha ) , ja liiklus on katkestatud . Rong venis kuidagi Chātelet'ni ja edasi tuli jala minna . See pole sealt väga kaugel . Jerōme oli sinna kutsunud ka ühe oma sõbra , norra keelest tõlkija . Päris armas poiss oli , rõngas kõrvas , kindlasti homo ( mitte rõnga pärast , lihtsalt , see oli selge ) . Jutu sees tuli välja , tunnistasin üles , et ma lähen instituudist töölt ära . Jerōme küsis , kas ma jään Pariisi edasi elama . Ja kui ma vastasin , et ei jää , loomulikult – mis ma siin teeksin ? – , küsis , mida ma edasi tegema hakkan . Ma ütlesin , et ei tea . Mis on tõsi . Siis läks jutt sellele , mida keegi teeks , kui ta ei saaks enam teha seda , mida ta teeb . Tõlkija arvas , et võib-olla võiks ta kokaks olla . Aga üldiselt ta tõlgiks , ei ajakirjandus ega õpetamine ei tuleks eriti kõne alla . Keegi ei teadnud tegelikult , mis ta teeks , kui ta ei teeks seda , mis ta teeb . Küsisin , kas Prantsusmaal saab tõlkimisega ära elada . Tõlkija-poiss vastas , et ei saa . Aga ta elab siiski . Ma arvan , et nagu minagi , kardab ta elu ja eelistab sellest võimalikult kaugel olla , olla omaette . On mõned inimesed , kes eelistavad olla omaette . Kahjuks ei luba eesti keelde tõlkimine enam vist niigi palju ära elada . Muidu ma võiksin seda teha . Ajakirjandus langeb ka tegelikult ära , sest see on juba liiga vastik . Õpetamine ? Mida ma õpetaksin , kui ma isegi ei oska elada ? Ma tunnen ennast rohkem koolipoisi kui õpetajana , ikka veel . Nii et ega midagi eriti ei jäägi . Kunagi ma unistasin kohast looduskaitsealal , nüüd ma ei julge sellest enam eriti unistadagi . Pealegi on see ametnikutöö , mis on lihtsalt üks väeteenistuse vorm. Aga mina loodan ikka saada ajapikendust . Mitte veel olla sunnitud elama hakkama . Hommikul ärkasin tõelise tulevikuhirmuga . Kust saada raha ? Oli aeg , kui ma uskusin , et armastus lahendab kord kõik ja see on ainus asi , mida tasub taotleda . Kõik muu oli selle aina käest libiseva eesmärgi kõrval täiesti tühine . Raha või mitte raha . Mis mul rahast , kui mul pole armastust niikuinii . Nüüd ma sellesse eesmärki enam ei usu . Ma ei usu , et armastus on olemas , sellisena , lunastusena , mis vabastaks mu elamisest , kõigest . Armastus on inimlik ja suhteline , ta kustutab ainult ajutiselt mõned probleemid . Armastus on kujutlus , et teine võtab su enda kanda , kogu su mina , su elu . Aga teine ootab sinult sama ja kummagi ootus ei täitu . Ma tean , et miski ei vabasta mind lõplikult , miski maine , et mu pettuste arsenal hakkab otsa saama . Ainus reaalne pääsetee paistab olevat rent . Aga seda ei paista kuskilt . Tänapäeva sõjamehed on ärimehed , börsimaaklerid , managerid . Vaadake ainult nende jõulisi profiile . Nende pilgus on puhas adrenaliin . Nende läikivad kinganinad on sexy . Kallis ülikond , kallis auto jne. on nende munder , raudrüü , sõjaratsu . Nemad on aadel , nende kätte voolab kõigi väikeste inimeste , tänapäeva sunnismaiste talupoegade töö kogu maailmast , mida nad on aina vallutamas ja ümber jagamas . Mõned neist langevad , uued hüppavad sadulasse . Mõni ehk saab ka vanaduses kolde ees oma jalgu soojendada ja elumälestusi heietada . Rahva kannatused , vaeste viletsus huvitab neid sama palju kui läbi kevadise õitsemise lahingusse kappavaid rüütleid . Neile pole vaja ei riiki ega rahvust , nad taluvad nende kulukat olemasolu vaid esialgu , seni kuni nad on saanud küllalt võimsaks , et kõik see enda kätte võtta . Siis alles hakkab nalja saama . Seda kultuuri , mida esindavad minusugused , pole neile loomulikult vaja . Me kuulume kuidagiviisi riigi ja rahvuse eneseõigustuse juurde . Rüütlid ei vaja seda mälu , mida me kanname . Ega seda unustust , mida me pakume . Kunagi nad hakkavad seda võib-olla taga igatsema , aga siis on juba teised , kes neile seda pakuvad . Kes neile midagi uut välja mõtlevad . Meist ei jää midagi . Kui kaua saan ma veel ajapikendust , millal elu kabjaplagin peatub mu ukse taga ? Kas mul on siis püstol käepärast ? Enda jaoks muidugi , mitte elu jaoks . Hall vaikne pühapäevahommik . Osal korteritest on veel kella poole üheteistkümne ajal luugid või kardinad ees . Aga selles , mis on otse minu akende vastas üle õue , kuhu otse sisse paistab , istuti juba lambi all ja loeti . Seal korteris loetakse palju . Alatihti paistab nende rõduuksest raamat , mis on kellegi käes , ja selle kellegi väljasirutatud jalad . Ta ise istub ilmselt lambi all tugitoolis . Seal elab kaks inimest , mees ja naine . Kes lambi all loeb , on naine . Mis raamatuid seal loetakse , seda ma ei tea . Linn tähendab tohutut hulka võõraste elude pilte , mille tähendust me kunagi teada ei saa . Keset seda tummfilmikatkendite ja pildita helikatkendite virrvarri tahaks oma elule tähendust leida , ehitada silda , mis ulatuks nii taha- kui ka ettepoole . Unenägu , mis meelde tuleb , oli selline , et isal oli helikopter ja mina juhtisin seda . Õieti ta lendas ise , mina istusin roolis , aga ma ei osanud eriti midagi teha . Isa istus kõrval . Lendasime üsna madalal linna kohal , piki laia valgustatud tänavat . Mulle tundus , et me võime vastu mõnda kõrgemat maja põrgata , nende mustad siluetid olid sealsamas , peaaegu kõrval . Aga isa ütles , et ei põrka , et oleme parajal kõrgusel . Sain aru , et helikopter hoiab ise kõrgust . Siis aga hakkas ta silmanähtavalt laskuma . Üks mees oli süütevõtmed eest ära tõmmanud , tabloo oli pime . Me lihtsalt liuglesime allapoole . See mees jooksis mööda tänavat . See oli mingi arusaamatus . Kuidas ta võtmed nii kätte sai , et mina midagi ei märganud ? Helikopter laskus tänavale , mees hüppas trammi peale , jooksin talle järele ja vehkisin käega , tramm sõitis ära , aga arvatavasti oli mees siiski aru saanud , et meil on helikopteri võtmeid veel vaja . Aga oli ka võimalik , et see mees oli isa petnud , kui ta talle helikopteri müüs . Ja isa oli sellele kulutanud oma viimased säästud . Ema polnud helikopterit tahtnud . Edasi kaob lugu ( unenäod muutuvad lugudeks muidugi alles jutustades , nagu elugi ) mingisse perekondlikku uttu . Õed on ka seal . Mul on tuba , mille keskel on suur T-kujuline söögilaud ( mitu lauda kokku lükatud ) , see on juhuks , kui tuleb suurem olemine . Peale selle on seal palju vanast elukohast toodud toataimi . Üks väike kask on põrandal varjus kolletama löönud , tõstan ta aknale , kuhu paistab madal talvepäike : see polegi kask , vaid hoopis punane nõges , ta sobitub hästi päikesekiirtesse . Eile õhtul näidati telekast kolme šveitsi kirjanikku . Üks oli noor mees , üsna kaine ja korraliku välimusega , kes kirjutas väga hulle ja vägivaldseid raamatuid . Ma arvan , see oli tal lihtsalt stiliseering . Midagi sellist , milline ta oleks tahtnud rohkem olla , aga milliseks tema kainus ja korralikkus teda kunagi saada ei lase . Teine oli noor naine , peaaegu tüdruk , kes oli juhtumisi kirjutanud bestselleri , mis oli juba tõlgitud kahekümne kuude keelde . See bestseller oli tema elust , algas umbes nii : Kui isa meie juurest ära läks ... Ta oli oma elu edust mõnevõrra segadusse aetud ja mängis enesekindlat staari . Ta ütles , et ta oli tahtnud lugeda raamatut , mis oleks tema elust , aga sellist polnud ja siis ta kirjutas selle ise , endale . Peaaegu täpselt selliste sõnadega olen minagi välismaal oma kirjutamisest valetanud . Kolmas oli tume ja närviline kuju , musta habemega , näotõmblusega , elas maal , keset karjamaid , lehmade ammumist ja lehmakellakolinat . Ta kõndis mööda karjamaadevahelist teed . Käimine on üks paremaid mõtlemise meetodeid , see on selge . Mõnedele . Ta kirjutavat aeglaselt . Siis ta kirjutavat selle veel tindiga ümber . Tint olevat sensuaalne materjal , midagi nagu veri . Tema raamatud olid kriminaalse koega . Kirjutamine on miski , mis mõnedele elus juhtub . Miks just ühtedele ja mitte teistele , ma ei tea . Ma arvan , ta on seotud oma elu seletamatusega , ja kõigepealt mingi ebaõiglusega . Me oleme kas sündinud või kasvanud tundega , et " meile " ( mulle , mu ( esi ) vanematele , mu rahvale ) on liiga tehtud . Protsessi on võltsitud , tunnistusi pole arvestatud . Meist pole aru saadud . Igatahes , miski on läinud paratamatult valesti . See asi tuleb õigeks seletada . Kirjutamises on nii palju eneseõigustust , ka siis , kui ei kirjuta sugugi endast . Siis võib-olla veel enam . Õiguseotsimine , õigete sõnade , mõistvate , õigeksmõistvate sõnade otsimine . Aga õigus niriseb sõnade vahelt läbi , tõest rääkimata . Sõnad on liiga hõredad . Peab uuesti proovima , peab kuidagi katsuma punuda sellest materjalist nii tiheda põhja , et õigus sellele pidama jääb . Mingit moodi peab see ju ometi võimalik olema , lõpuks peab ju meid kuulda võetama . Inimesed peavad aru saama , et see pole nii , nagu paistab , et ma pole selline , me pole sellised . Liigutada südameid , kuhu on kivistunud hukkamõist . " Tõde ja õigus " . " Protsess " . " Idioot " . " Kameeliadaam " . Selle autori isa , Dumas vanem , oli vallaslaps , pealegi veel segavereline . Ta ise ei kirjutanud sellest midagi , tema mureks on vaid ennast selles ühiskonnas tõestada oma kirjutatu eduga . Alles tema poeg võtab teema üles , üritab oma vanematele nende inimlikkust tagasi anda , nad puhtaks pesta ebaõiglasest süüst . Ma olen kindel , et Tammsaare perekonnaloost leiaks ühte ja teist , kui seda hoolikalt kaevata . Võib-olla on juba leitudki , aga pole märgatud . Peab seda asja uurima . Väga süüline , väga tõestav ja õigustav kirjanik . Tõeline advokaat , tihti talumatult sõnarohke . Aga siiski liigutav . Oskab auditooriumile südamesse minna . Lapsena ma armastasin isale vastu vaielda , temaga vaielda . Minu koht köögilaua taga oli leivasahtli kohal vastu akent , tema koht oli laua otsas , meie vahele jäi lauanurk . Aga kujutluses tundub , nagu oleks ta olnud väga kaugel . Me olime teine teisel pool barjääri . Tema oli kohtualune , mina süüdistaja . Või tema kohtunik ja mina süüdistatava advokaat . Minu arust tal polnud õigus , mitte milleski . Aga ta ütles alati midagi sellist , nagu et " ah , poiss , ära seleta ! " või " ah , ära vaidle ! " Talle jäi õigus , mis talle ei kuulunud . Nüüd ma saan aru , et ta tundis ennast kaitsetuna minu süüdistuste ees , sellepärast oligi vaja , et talle õigus jääks . Minu tunne , et tal pole õigus , oli tema enda tunde peegeldus . Mu isa tundis ennast süüdi , teadmata , milles . Vanaemaga ja emaga ei vaielnud ma kunagi , sellel poleks mõtet olnud . Ükskord ütlesin vanaemale " loll " . Pärast värisesin päev otsa karistuse ootuses : kui isa koju tuleb . Aga isa ei teinud midagi . Võib-olla ütles midagi , aga see polnud sugugi hirmus , võrreldes vanaema vaikse ähvardusega . Isaga sai asju arutada , vähemalt oli see nii alguses . Teel Kivimäe sauna , mööda Põllu tänavat , või teel Jannseni poodi mööda Vabaduse puiesteed . Need olid parajalt pikad teed ja need on jäänud mu mällu kui kõige õnnelikumad lapsepõlvemälestused . See oli eksalteeriv : ma küsisin ja ta vastas kõigile küsimustele , pikalt ja loogiliselt . Ta andis seletusi . Ta oli väga tark . Keegi teine minuga nii ei rääkinud . Isa käis sellel ajal EPAs kaugõppes , tean ma nüüd , võib-olla see oli tema elus õnnelik aeg , eneseteostus . Ta noorem vend ja noorem õde olid saanud ülikoolis käia , kui tema talu pidas , tema pidi piirduma Jänedaga ja pärast sõda ta muidugi edasi õppida ei julgenud . Tal varastati Leningradi turul pass ära ja pärast seda elas ta aasta aega hirmu all , sest talle ei antud uut . Tema asja uuriti . Tema isa vari oli tema selja taga . Lõpuks läks kõik hästi , ta sai passi kätte . Ükskord jaanipäeva hommikul , kui ta oli tulnud rongiga kuskilt jaanitulelt , oli talle tühjal Raekoja platsil tulnud vastu üks nende küla mees , kes oli öelnud , et N. on metsavendadelt kuuli saanud . N-i peeti tema isa mahalaskjaks . Ma ei tea , miks isa lakkas minuga rääkimast . Või mina temaga . Miks ma oma isa häbenema ja vihkama hakkasin . Põllu tänava ja Vabaduse puiestee õnnestavad jalutuskäigud jäid ilma järjeta . Nagu oleks isa mu maha jätnud . Võib-olla sellepärast , et tema lemmiklapseks sai keskmine õde : ta hakkas ilmutama sportlikku talenti , sai väga noorelt ENSV meistersportlaseks ujumises . Isa tahtis temast teha kuulsust . Minul polnud mingit sportlikku huvi , nagu ma ükskord kuulsin teda emale kurtvat . See solvas mind hingepõhjani . Õe kuulsusetee lõppes halvasti . Trauma , buliimia , vaimuhaiglaga . Sestpeale said meist temaga liitlased . Kui ta oli edukas sportlane , siis ma vihkasin teda ja katsusin ta elu põrguks teha sellega , et käisin tal järel ja nõudsin , et ta meie ühise kirjutuslaua enda tagant ära koristaks . Ta oli trennist väsinud . Ma olin väga kiuslik . Minu kirjanduslik kuulsusetee on võib-olla õe oma kordamine . Ja järeleaimamine . Õde oli see , kes hakkas esimesena kirjutama , kes hakkas esimesena kultuuri vastu huvi tundma , eitama isa materiaalset väärtusskaalat , kes tegi kunstist vabastusvõitluse lipu ja relva . Mina vaid aimasin teda järele . Tema oli tegelikult andekam , kõiges . Isa on minu üle küll uhke , aga ta ei usu minusse . Ta arvab , et see on ajutine . Ja mina teen kõik selleks , et läbi kukkuda , et mul lõpuks ometi elus halvasti läheks . Ma tean , et mul pole edule õigust . Et mul pole elule õigust . Saint-Germain-en-Laye . Talv enne talve , rõske külm valkjashall päev . Taevas nagu oleks selgimas , aga selle asemel ta lööb ainult kergelt roosatama vastu õhtut . Riided tunduvad esimest korda liiga õhukesed . Inimestel on mütsid peas . Sülekoertel vestid seljas . Lehti on vahepeal kõvasti maha sadanud , eriti kastanilehti , neid on tee peal lademes . Pöögid on alt vaadates kollased , punakad . Aga siiski on mets veel päris tihe , kitsad rajad on hämarad . Vaikus , talvepühapäeva vaikus . Üks rähn häälitseb , kaugel mootorratas , väikese linnu pehme tiivavurin . Siis kellegi jalutaja mobiiltelefoni helin . Hobusekapjade tuhm matsumine . Ratsutajate õhetavad näod . Õhtul telekast " Surm Veneetsias " . Kirjutamine on varjamise ja väljaütlemise mäng . Varjata nii , et kõik välja tuleks , kõik ära rääkida nii , et miski ei paljastuks . Thomas Mann oli kahtlemata varjamisvirtuoos , silmakirjakammerteener . Tema lapsed rääkisid oma eludega välja : homoseksuaalsus , enesetapud . Huvitav , kas Mahler tõesti suri Veneetsias ja koolerasse ? Tšaikovski suri koolerasse , seda küll ... Peab järele uurima . Unenägu : korduv sauna kütmine . Tuli oli all ja heitis liikuvat kuma põrandale ja seinale . Puud olid seina ääres virnas , natuke liiga peenikesed , põlevad ruttu ära . Saunaminekuni ei jõudnudki , seltskond läks alati enne laiali , saun jahtus ära . Ta nagu ei läinudki hästi kuumaks , saunaahi oli millegipärast eesruumis , leiliruumi läks soojus ukse kaudu . Kirjutasin midagi ja tahtsin seda kohe lugeda anda , aga kõhklesin , et äkki peaks ise enne läbi lugema . Olin naabri Reinu , lapsepõlve mängukaaslase majas . Aga seal elas hoopis Mart . Samal ajal helistas Kauri vend : ta on mu uue maja juures Kalanas , millal ma tulen . Olin kaasa võtnud ainult käsikirja , et see talle üle anda , aga pidin ju andma veel ka jalgratta võtmed , kaheksakantvõtmete kimbu . Leppisin kokku , et kohtume Kalestes vana maja juures , kus ma ikka elasin ja kus võtmed olid , viie , ei , seitsme minuti pärast . Tegelikult kooserdasin seitsme minuti pärast ikka veel Reinu-Mardi maja ümber . Ta palus mul tule pliidi alla teha . Ta ise oli ukseavas tooli peal püsti ja parandas mingit kardinapuud ukse kohal . Kutsusin teda sauna , mis oli küdema jäänud . Pidin minema hakkama , sest kokkusaamine oli minu huvides , aga ei saanud kuidagi mindud . Meie tänaval oli mul kaks sõpra : naabri Rein ja Tiina alt ülejärgmisest majast . Ma murdsin palju selle üle pead , kumb on mulle tähtsam sõber , kas Rein või Tiina . Üldiselt kaldusin Tiina poole . Aga mõlemaga oli oma kana kitkuda . Tiina oli aasta noorem ja minu meelest liiga rumal . Ta tahtis , et mina ka paitaksin seda hulkuvat kassi , kes meie keldri aknal peesitas . See oli pikakarvaline tokerjas kassivolask ; ma teadsin , et nad levitavad haigusi , ma kartsin teda . Kui ma ei tahtnud paitada , nimetas Tiina mind mõrtsukaks . Ma olin solvunud , peamiselt sellepärast , et ta ei teadnud , mis " mõrtsukas " tähendab ja seda ei saanud talle ka seletada . Ma olin mõrtsukas ja kõik . Nüüd ma mõtlen ikka vahel , et mul võiks kass olla . Maal oli kogu aeg mõni kass . Siia korterisse sobiks kass väga hästi . Ikkagi elav hing majas . Oleks põhjust veelgi rohkem koju kiirustada . Kass nurruks ja nühiks ennast mu jalgade vastu , kui ma külmkapi juurde lähen . Üle kõige armastavad kassid külmkappi , ma olen tähele pannud , külmkapi ukse hääl mõjub neile tõelise äratussignaalina . Vastast naabritel oli siin läinud talvel kass , kes kraapis vihaselt ust ja kräunus , kui ta üksi kodus oli . Ta tegi võimsat kolinat ja ma oletasin , et tegemist on väga suure kassiga . Kevadel ta tuli mulle paar korda akna kaudu tuppa , oli üle katuse roninud . Väga väike kõhna kass oli , liikus hääletult mööda mu korterit , alguses ma ei uskunud , et see on nende kass , aga Monsieur Renard kinnitas , et on . Neid polnud kodus . Monsieur Renard soovitas kõvemini koputada : magavad ! Sellest ma sain aru , et majahoidjate peres on kõigi üürnike kombed ja elu põhjalikult läbi võetud . Koputasin veel , siis lasin kassi katusele tagasi . Ükskord ta käis veel mul toas . Ma ei tea , kas ta läks kaduma või mis sai , igatahes kraapimine kadus ära . Ükspäev toodi neile uus kass , üks mootorrattakiivriga poiss tuli koos minuga alt lifti , tal oli kass põues , ainult pea paistis . Harilik kirju kass , vahtis ärevalt ringi . Poiss seletas , et kodus polnud tal lifti , nii et ta pole enne liftiga sõitnud , see kass . Seal korteris elavad mingid noored . Ma ei tea , kas kass jäi nende juurde , igatahes ta ei kraabi ust , nagu see endine . Võib-olla ma Eestisse tagasi minnes võtan endale kassi . Või koera . Ma ei tea küll , mis elu ma seal elama hakkan , või kus . Nagu ma poleks varem Eestis elanud . Aga kõik endised elud tunduvad võimatud , neid pole enam . Ma olen tähele pannud , et paljud minu ikka jõudnud mehed , eriti kui neil on suheteprobleeme või kui nad on üksikud , võtavad koera . Vahel ka kassi . See kuulub eluga leppimise juurde . Isegi Michel Houellebecq oli koera võtnud , kuigi tal pidi olema ilus noor naine . Ta väitis intervjuus , et nende suhted on ideaalsed , neil pole mitte mingeid suheteprobleeme , selle koeraga . Ma pole küll siiamaani tundnud , et loomadest tõeliselt seltsi oleks . Nad reageerivad sinu peale , nad sõltuvad sinust ja väljendavad seda sõltuvust mitmel eri moel , aga see on ka kõik . Nad elavad teises , väga kauges maailmas . Ma ei tea . Võib-olla ma siiski võtan kassi . Koera võtmine oleks juba revolutsiooniline samm , enda väga lähedalt sidumine kellegagi . See pole mul tänini kombeks olnud , olen ikka eelistanud säilitada distantsi ja vabadust , suhted katkestada . Koeraga ei saa suhteid katkestada . C'est ēa le probléme . Rein oli minust jällegi neli aastat vanem . See tuli välja alles hiljuti . Mulle oli jäänud meelde , et ta oli minust natuke vanem , nii aasta või kaks . Imelik , et ta minusuguse titega üldse tegemist tegi . Endale ma siis küll titena ei tundunud , pidasin ennast temaga enam-vähem ühevanuseks ja isegi targemaks . Aga füüsiliselt ma temaga muidugi võistelda ei saanud . Ükskord me tegime Reinu algatusel Reinu aias puuriida sisse tehtud onnis lõket ja minu vanaema sattus peale . Rein tuli sealt välja , talle vastu , " nägu valge nagu paber " , jutustas vanaema hiljem perekondliku kohtumõistmise käigus tunnistust andes . Ma ei mäleta , et mingit karistust oleks järgnenud . Küllap ma ajasin kõik Reinu kaela , ta oli ju vanem . Ükskord ma ostsin tema käest kümne rubla eest tema punase valgete kummidega Saksa DV tõukeratta . Sellega ma käisin poest piima toomas , pudelid kolksusid vastu raami ja kippusid ratast tasakaalust välja ajama . Tühje pudeleid viisin ka tõukerattaga . Panin pudelite rahast muist kõrvale , kuigi see oli keelatud . Peenraha seisis köögikapis kalakujulise klaasvaagnakese peal . Keegi ei lugenud seda täpselt . Varastasin kümne- ja kahekümnekopikalisi ka isa taskust . Ma ei osanud veel õieti arvutada , see pidi siis olema enne kooli . Hõikasin emale teise tuppa : " Kui palju on nelikümmend liita seitsekümmend ? " – " Kas sa jälle loed oma kopikaid kokku või ? " küsis ema . Mul oli väga häbi . Mu saladus oli välja tulnud , osaliselt . Uurimist ei järgnenud . Uurimine ja protsess järgnes alles siis , kui läksin järgmisse etappi . Taskurätikute sahtlis olid ema ehted , pross ja merevaigust pärlid , sametpaberiga üle kleebitud karbis , ja ühed ümmargused , vist klaaspärlid , mis mulle meeldisid kõige rohkem . Peale selle mõned tsaariaegsed sajarublased Katariinad ( ? ) ja tsaariaegsed hõberublad . Ma ei tea , kumma perekonna pärandus see oli , küllap isa , oletan . Mingi lugu oli nende kohta . Mulle meeldis selles sahtlis sorida . Seaduslik alus sorimiseks oli sahtli koristamine , aga siis tuli reeglina koristada ka köögisahtlid , niidi-nõela sahtel , kus niidid olid segamini ja sorteeritud nööbid jälle vales karbis , samuti nugade-lusikate sahtel , mille uushõbedast lusikad pidi hambapastaga läikima nühkima . See kõik mulle tegelikult meeldis , mulle meeldis sahtleid korda teha ( see , mis ma siin praegu teen , on ka sahtlite koristamine , et saaks nad kinni lükata , sinnapaika jätta ) , aga üle kõige meeldis mulle ikkagi taskurätikute sahtel . Seal oli eriline lõhn , see lööb mulle praegugi ninna . Minu meelest lõhnasid nii ema pärlid . Hõberublad olid taskurätikute all . Ma viisin need ükshaaval Reinule . Ma ei mäleta , kas ma midagi nende eest sain ka , vist mitte , võib-olla mingi lubaduse hiljem maksta . Igatahes tuli asi avalikuks ja see oli juba suur protsess . Ma kartsin väga . Ma teadsin , et vargus on üks kõige hirmsamaid kuritegusid ja et vargale ei andestata mitte kunagi . Varas jääbki vargaks . Aga rahasid võttes ma seda ei mõelnud . Ma õigustasin ennast sellega , et keegi ei tee nendega midagi niikuinii , need on vanad rahad . Tegelikult ma teadsin küll , et nad on väärtuslikud . Aga ilmselt mul oli vaja Reinule ennast tõestada , osta endale võrdväärsus neli aastat vanemalt poisilt ; ma võisin olla siis nii viie-aastane . Igatahes mul oli kohutav hirm , kui asi avalikuks tuli . Sellest räägiti kuidagi sosinal . Ma seisin õues maja seina ääres , seal , kus on kibuvitsapõõsas , ja mulle tundus , et mu elu on läbi . Tahtsin väga , et seda kõike poleks olnud , aga sain aru , et enam ei saa seda olematuks muuta . Paratamatus ! Karistust ma ei mäleta . Igatahes see polnud see , mille eest ema mind keldrisse viis ja käskis püksid maha võtta . See oli selle eest , et ma uued dressipüksid tavotiseks tegin . Millegipärast oli üks männitüvi aias tavotine . Võib-olla oli sinna autot parandades tavotiorki pühitud . Ma karjusin kõvasti , ega ema löönudki rohkem kui ehk paar nähvakat , ma karjusin juba enne , minu meelest see oli väga ebaõiglane , seekord ma polnud ju üldse süüdi , see juhtus . Üldiselt ma püüdsin emale meele järele olla . Ma ootasin , kui ta koju tuli , ja viisin poekotid kööki ja ladusin toidud kappi . Tihti ma kõõlusin tänaval teda oodates ja jooksin talle vastu . Ema väitel olin ma ilmselt juba siis lühinägelik , sest ma olevat jooksma hakanud alles siis , kui ta juba poole tänava peal oli . Aga välja tuli see alles hiljem , koolis , ühes arstlikus kontrollis . See oli minu jaoks suur tragöödia . Saada prillipapaks . Varjasin prillitõendit , see isegi kadus vahepeal ära , ja ma teadsin , et selle varjamine ja kaotamine on kuritegu . Kõige rohkem ma vist kartsin seda , et ema pettub , kui teada saab , et ma ei näe . Ütleb , et ma olen ise süüdi , loen liiga palju , pimedas . Niikuinii ta pidas mind saamatuks . Mind saadeti alati keldrist midagi tooma – katuleid , porgandeid , moosipurki , supipotti , mune . Ema saatis mind mune tooma . Mul olid jalas lühikesed traksidega sitsipüksid , millel oli kõhu peal selline taskuga lapp . Panin munad sinna taskusse , midagi oli mul veel käes . Ma olin harjunud kõhuga uksi lahti lükkama . Munad läksid muidugi katki . Ema ütles vihaselt : " Mis sa oled selline saamatu ! Kas sul käsi ei ole küljes ! " Ma olin väga solvunud ja midagi polnud öelda ka , eks ma olnudki saamatu . Reinuga meil oli üksvahe isegi telefoniühendus ( telefone siis meie tänaval veel ei olnud ) . Need olid Riia VEFi lastetelefonid , värvilise traadiga ühest majast üle sirelipõõsaste teise veetud . Reinu pööningult minu tuppa . Traat läks tihti katki . Vaevalt me midagi eriti rääkisime nende telefonidega , aga ootus , et helistataks , on mul meeles . Nii Rein kui ka Tiina sõitsid suveks maale . Siis oli väga igav . Aga kui nad kodus olid ja me koos mängisime , siis kiskus jälle tüliks . Me tahtsime eri asju . Rein käskis mind ükskord oma isa töökotta höövelpingile pikali heita , püksid jalast ära . Ma küll eriti ei tahtnud , aga ei julgenud vastu ka rääkida , sest see oleks olnud memmekas ; ta tahtis mulle näidata , mis suured inimesed teevad . Aga mind see sugugi ei huvitanud . Ta heitis minu peale pikali . Mul oli pärast väga häbi . Ta vannutas mind , et ma sellest kellelegi ei räägiks , aga ega ma poleks niigi julgenud rääkida . Kõige parem oli unistada koosmängimisest . Suviti veetsin minagi nädalakese maal , koos vanaemaga tädi juures Mõdrikul . Tädi , vanaema tütar ja isa õde , oli seal tehnikumi õpetaja , tal oli üks poeg , minust aasta-paar noorem . Temaga me tülitsesime ka palju ja varsti pärast kohalejõudmist ma hakkasin koju igatsema . Aga kogu ülejäänud aasta ma ootasin , et me läheksime Mõdrikule või et nemad tuleksid meile külla . Neil oli roheline Moskvitš <arv>. Iga päev koolist tulles ma jooksin viimase otsa teest , sest ma olin kindel , et seekord on nende roheline Moskvitš meie maja ees , kuigi seda polnud seal kunagi . Ma mõtlesin välja , mis mänge me koos mängiksime . Aga koos olles me läksime põhiliselt tülli . Tädi Koidula korter Mõdrikul meeldis mulle , ma oleksin tahtnud , et meil oleks selline elamine . See oli kuidagi vaikne ja korras . Ühes toas oli terve sein raamaturiiul , raamatud veel kahelt kihilt laotud . Seal olid kõik " Seiklusjutte maalt ja merelt " , meil oli ainult " Aarete saar " ja veel midagi . Neid raamatuid ma seal voodi peal või tugitoolis neelasin . Ma ei tea , kus tädipoeg siis oli . Tädi Koidula juures ei tulnud keegi ütlema , et mis sa istud seal , nina raamatus , mine parem õue õunapuualuseid kõplama . Või midagi sellist . Tädi Koidula jättis hommikul tööle minnes hommikusöögi köögilauale valge rätiku alla . Seal oli värskeid tomateid , kuigi oli alles juuni . Tädi juures oli nagu mingi parem elu . Nad ei rahmeldanud kogu aeg , nagu meil kodus rahmeldati . Nende perekond hoidis väga kokku . Lapsepõlvest kaasa võetud suhete muster näib korduvat terve elu . Ikka sama ootus , sama pettumus : inimesed ei vasta kunagi neile unistustele , mis ma nendega olen sidunud . Ikka samasugused eksklusiivsed , üksteist välistavad suhted . Ma ei integreerunud kunagi gruppi . Rahvastepalli ma kartsin . Nii Rein kui ka Tiina jäid ajapikku maha , Rein ilmselt sellepärast , et ta sai suureks poisiks , võib-olla tuli tal murdeiga ja mina olin ikka titt . Tiina sellepärast , et ta oli tüdruk ja mul ei kõlvanud enam nukkudega mängida . Sealjuures Rein ja Tiina välistasid teineteist : omavahel nad läbi ei saanud ja mina sooritasin alati reetmise , kui ühega neist mängisin . Aga siis jäi see kõik sinnapaika , nagu poleks olnudki . Aga muster on jäänud . Enamuse elust on mul olnud kaks sõpra , kelle vahel ma olen enda arvates pidanud valima : üks poiss ja üks tüdruk , üks mees ja üks naine . Alati minust vanemad või nooremad . Ja kunagi ei tule sellest midagi välja . Ma proovin aina uuesti ja uuesti , aga elus ei saa mitte midagi proovida . Sa kas elad või ei ela , proovielu pole ette nähtud ja teist katset ei anta . Ikkagi on mul tunne , veel nüüd , neljakümnendal eluaastal , et päriselu polegi veel alanud , et see kõik on olnud ainult proov . Ja kas ma tahangi päris elu elada ? Ma tahan teada saada , mis üks või teine asi on . Kui olen teada saanud , siis see mind rohkem ei huvita . Nii ei jõua muidugi kuhugi . Mitu elu sai ära proovitud juba lapsepõlves . Näiteks näitlejaelu . Ma tahtsin näitlejaks saada ja läksin , südame tagudes , ise omal käel majavalitsuse näiteringi . Jumal teab , kust ma selle välja võtsin , et sinna minna . Ma kartsin hirmsasti kõiki neid võõraid lapsi , kes sinna kogunenud olid . Aga lõppkokkuvõttes ma sain näärinäidendites peaosad : üks aasta olin harakas , üks aasta kukk , üks aasta näärivana . See oli mu näitlejakarjääri tipp . Ja tuleb tunnistada , et sinna tippu ronimine võttis siiski aastaid tööd . Juba enne , kui ma r-tähte ütlesin , õppisin ma luuletusi pähe ja isa pani mind juuksuri juures neid deklameerima . Mind pandi tabureti peale seisma ja ma lugesin oma kassiluuletust , kassid nurrusid : null-null , null-null . Number oli tädide hulgas väga populaarne . Umbes kolmandas klassis esitasin ma kogu kooli ees omal algatusel peast " Sputnikute nääriöö " , see oli väike tumesinine raamat , tegelasteks astronoom onu Ploom jt. Kujutan ette , kui igav võis teistel lastel olla , nad ootasid ju ainult kinki ! Aga mulle oli see tähetund . Peale näitlejakarjääri ammendumist hakkasin loodusuurijaks . Võtsin kätte ja läksin Noorte Naturalistide Majja . Uurisin õhtud otsa kodus vanu Eesti Looduse aastakäike , paksu rohelises köites raamatut " Looduskaitse " ( koostanud Eerik Kumari ) , raamatuid " Eesti NSV linnud " , " Eesti NSV imetajad " , " Eesti NSV taimkate " , " Eesti NSV lindude välimääraja " . Looduskaitse temaatikaga olin väga kursis , linnu- ja taimenimed jäid mulle kergesti meelde , õppisin pähe ka teaduslikud , ladinakeelsed nimetused , kuidas siis muidu ! Ma olin ju teadlane . Talvel suusatasin Harku parki , püüdsin oma Smenaga linde pildistada , sinitihaseid , nad jäid väga väikeselt peale . Üldiselt oli seal kõle , külm ja üksik . Lindudest ei olnud küll mingit seltsi . Vist seitsmendas klassis kirjutasin uurimustöö " Raba kui ökosüsteem " . Sain selle eest sõidu Krimmi , teised kõik olid seal vanemad . Unistasin tööst looduskaitsealal , elust üksikus metsavahimajas . Fred Jüssi oli mu iidol . Käisin rongiga Mustjõel , ööbisin vanas saunas ja ükskord isegi kitsede söögimajas . Tegelik metsas käimine oli siiski palju ebahuvitavam kui metsaskäimisest unistamine . Haruldasi linde polnud kunagi näha . Kevadpäevad olid tühjad ja üksildased . Unistasin siiski metsavahimajast edasi . Loodusuurimine oli lõpuks ainult vahend saada metsavahimajja elama . Eemale kõigist oma hirmsa saladusega , mille ma uskusin olevat avastanud . Ja samas : keegi pidi kindlasti sinna majja tulema , ükspäev , ma ei pidanud seal tegelikult üksi olema . Läksin keskkoolis bioloogia eriklassi , kuigi isa oleks eelistanud matemaatika-füüsika klassi , kus vanem õde oli käinud . Ma kartsin natuke matemaatikat-füüsikat . Bioloogiaklass oli Lillekülas , sinna pidi kahe bussiga või rongi ja bussiga , rongi ja trolliga sõitma . Bioloogiahuvilisi ei olnud seal peale minu ja mõnel määral mu vana kooli klassivenna , kelle ma endaga kuidagi kaasa agiteerisin , mitte ühtegi . Kohanesin uue kooliga väga halvasti , tegelikult alles viimaseks aastaks . Siis leidsin kaks sõpra üheksandast klassist , kaks aastat nooremate seast . Algul ühe , siis teise . Pluss veel ühe tüdruku , nende klassiõe ( tema vist õigemini leidis minu ) . Siis ma kirjutasin juba luuletusi ja olin vaimne . Võib-olla see neile imponeeris . Igatahes nemad olid juba loodushuvilised . Käisime koos ekskursioonil Astrahani looduskaitsealal . Sõpradesse olin armunud , algul ühte , siis teise , tüdrukuga käisin . Tema , see tüdruk , oli minusse armunud . Kooli lõpus sõitsin ühe sõbraga Lapimaa looduskaitsealale . Oli polaarpäev . Ta rääkis väga palju , oli tüütu , ma tundsin tema vastu ärritust . Palju mul sellest reisist meeles ei ole . Need kaks keskkooliaegset sõpra on siiski ainsad , kellega ka pärast vahepealset lahkuminekut uuesti olen sidemeid sõlminud ja kes kuidagiviisi on jäänud . Praegu tundub kellegi enam-vähem endavanusega sõprussidemete sõlmimine küll võimatu . Inimesed on nii valmis ja jäigad , mina ka . Paistab , et noorpõlvesõprust ei asenda miski . Nooruses me veel näitame ennast üksteisele , kuigi püüame varjata , aga siis veel ei oska : kest on alles nõrk , tunded löövad läbi . Enam midagi sellist ilmselt ei tule . See on küll kurb , sest siis pole elul ju enam midagi uut ja erutavat pakkuda . Peale noorte viirastuste " Surm Veneetsias " stiilis . Need viirastused polegi muud kui surma mask . Ülikooli minek oli järjekordne mahajätmine . Valisin ikkagi bioloogia , kuigi see mind enam ei huvitanud . Eesti kirjandus tundus kuidagi liiga tühise erialana , peale selle oli mul ikka veel silme ees see looduskaitseala , metsavahimaja : luuletuste kirjutamiseks , tagasitõmbunud , aga siiski oma erandlikkuses silmapaistvaks eluks . Bioloogia oli sel ajal populaarne , see oli ajavaimus , samuti kui luuletused . Ma olen ikka ajavaimus olnud . Bioloogia oli natuke selliste eriala , kes ei teadnud päris täpselt , mis neid huvitab , kes võib-olla otsisid ennast . Luuletuste lugemine , muusika kuulamine olid seal au sees , vähemalt meie , väljavalitute ringis . Aga esialgu polnud mul mingit ringi , kohanesin jälle väga halvasti , esimene aasta ei teadnud ma kõigi kursusekaaslaste nimesidki . Üürisin tuba maal , Järistes ( Aiamaa peatuses , Elva rongiga ) , Tigase Jaani juures . Mu õde , kes oli otsaga kunstikooli jõudnud , tegelikult leidis selle koha . Ma ahvisin teda jälle järele . Ühtlasi see oli mu maaeluideaali elluviimine . Raudteejaamast tuli sinna minna üle lageda põllu , mul on meeles külmad talveõhtud ja hommikud , pimedus . Rong läks kell seitse , kui olid hommikused tunnid . Muidu sai üheksa kahekümnesega . Elasin väga üksildast elu , lugesin lohutuseks luuletusi , mida ma juba keskkooli ajal lugema olin õppinud . Uueks autoriks oli Aleksander Suuman oma Vilsandi-raamatuga " Meil siin Hüperboreas " . Tüdruk , kellega olin keskkoolis käima hakanud , tuli mulle vahest külla ; jalutasime üle lageda Tartumaa maastiku , kõrgepingeliini alt läbi , oli sügis . Ma tahtsin temast lahti saada . Sellest ei saanud midagi välja tulla . Olin jälle üksi , kordasin Elva rongiga Tartusse või tagasi sõites peas mingeid ridu , oma palveid . Meil siin Hüperboreas , täpsemalt Thules , päevad lähevad reas , aina tuules ja tules . Kujutlesin ennast juba seal elavat , lumme mattunud Vilsandi saarel , kevadesaarel , kus soojas sajus oma vastset oodi loeb koovitajale üks koovitaja . Ma arvan siiamaani , et Suuman on väga hea luuletaja . Ma ei saagi teisiti arvata . Ma olen ta interioriseerinud , ta on osa minust , mu kultuurist , nagu Betti Alver ja Viivi Luik . Suuman on suhteliselt aus ja see on kirjaniku puhul juba väga haruldane . Aga ta pole kunagi saanud väga suureks . Mihhail Lotmanil on õigus , kui ta ütleb , et eesti kirjanduses on mehed andekamad , aga nad ei jõua kuhugi , naised on vähem andekad , aga saavad suurteks . Meeste kultuuriline enesetapp , sümboolne või reaalne . <arv> . eluaasta on mu surma-aasta . Üks neist . Ma kas hukkun või teen midagi , mis viib mind teise ellu . Iga korraga on see raskem . <arv>. eluaastal hakkasin lugema . <arv>ndal oli hirmus segadus , murdeiga , mis on surm niikuinii – rahuliku ratsionaalse lapse surm – , aga ma usun , et kirjutasin siis ka esimesed luuletused , olin esimest korda armunud ( Krimmis oma toakaaslasse , endast vanemasse ) jne. <arv>.eluaastal otsustasin hakata luuletusi avaldama , avaldasingi esimese luuletuse ja kirjutasin " Jõeäärse maja " . <arv>. eluaastal kirjutasin siin Pariisis " Piiririigi " . Mulle meeldib uskuda sellesse nelja-süsteemi : neli on mu number . Mingi korrapära elus on , peab olema . Ma usun , et on . Ja igalühel on see tegelikult üsna lihtne , aga väga raskesti nähtav . Kui selle ise ära näeks , siis oleks sellest vaba . Seni ta valitseb sind , sa elad teda pimesi . Läinud aasta detsembris kohtusin Lyga . Ta tuli mind ajalehe jaoks pildistama . Selgus , et meie eludes on olnud palju sarnaseid elemente . Kõige üllatavam oli see , et tema on veetnud oma lapsepõlve suved seal Järistes , tema isa on sealt pärit . Võimalik , et me isegi kohtusime seal kunagi , kuigi mina olin suviti sealt enamasti ära . Aga ikkagi kummaline . Seal Järistes on ainult neli-viis maja . Kuskil on mingi süsteem , aga milline ? Selleks ma seda kirjutangi , et aru saada . Hommikul tuli raadiost ühe Prantsusmaale põgenenud Alžeeria homoseksuaali tunnistus . Ta rääkis prantsuse keelt veatult ja aktsenditult , mitte nagu need araablased , kes juba kolmandat põlve siin elavad , aga markeerivad siiski oma erinevust kurguhäälse aktsendiga . Tema tahtis sarnaneda , unustada ja saada unustatud . Ta rääkis elust Alžeerias : sa tunned ennast inimestest alamana , sa ei saa anda seda , mis sul oleks anda ja mida sa tahaksid anda . See on häbi , häbi ! Ma ei tea , kust ma võtsin siis , umbes <arv>-aastaselt , et sõna pederast midagi tähendab , peale selle et ta on lihtsalt sõimusõna , mida poisid koolis vastastikku loobivad . Kust ma veel võtsin selle , et see kuidagi minu kohta peaks käima ? Miks ma pidin ennast samastama kõige ropema sõimuga ? Olin hakanud peeglisse vaadates leidma , et ma olen väga inetu . Rinnakorv tundus lame , käed pikad ja peenikesed , jalad suured , nägu lai ja ilmetu . Vihkasin ennast südamest . Sellele vihkamisele pidi leiduma vaste ka sõnade seas , sõnaraamatus . Kõigepealt õngitsesin kõrgelt esikuaknalt alla sinna jäetud ( peidetud ) " Avameelselt abielust " . Sellest huvitas mind ainult üks väike lõik , mis kõneles hälvetest , ebanormaalsusest . Ma polnud ju normaalne . Lõigu all leidus joonealune märge , mis täpsustas , et vastavalt ENSV kriminaalkoodeksi paragrahvile see ja see on h . kriminaalkorras karistatav vabaduskaotusega kuni ... aastani . Seejärel võtsin riiulist kalingurköites Eesti entsüklopeedia , lapsepõlve armastatud lehitsemisvara , P tähe alt ... , siis ENE , mis samuti viitas lõpuks kriminaalkoodeksile . See oli hullem kui tsaarirublade varguse väljatulemine , hullem kui prilliretsepti saamine ( prillidest , mida pidi kandma tahvlile vaatamiseks ja teatris , polnud lõpuks midagi hullu , ainult ma istusin neid järjekindlalt katki , nii et vähemalt ühel klaasil oli alati pragu sees ) . See oli lõpp . Süütuse lõpp , sest süü oli lõpuks saanud nime . Nii . Aga see ei pea mitte kunagi välja tulema . Ja kuidas see , muide , peaks tulema ? Ma ei hakka ju ometi ... Ma isegi ei kujutanud ette , mida ei hakka . Elada tuleb üksi , inimestest kaugel , metsas . Kogu elu peab olema häbi peitmine , patukahetsus , süüst puhtaks pesemine ( sest ma olen must , räpane ! ) , tõestamine , et sellest hoolimata ... Minust peab saama kuulus teadlane , midagi sellist ... Siis inimesed ei julge ... Aga põhiline : varjata , varjata ! Kogu mu elu on lõppude lõpuks üksielamise õppimine . Sellest on saanud teatud kirg . Kuna ma teadsin , et vanapoisid on vastikud , siis tõotasin endale , et igasugust minnalaskmist tuleb vältida . Meie naaber oli just üks vanapoiss , kes ei niitnud oma aiast rohtu ja lasi õunad puu alla ära mädaneda . Ta nimi oli , ütleme , Kuusemets ja " Kuusemetsa aed " oli meie peres teatud mõttes korratuse sünonüümiks . Kuusemetsa aia ja meie aia vahel polnud millegipärast tara ja Kuusemetsa lokkavas heinas sai hiilida . Kibe iroonia oli sealjuures see , et Kuusemetsal oli alati parem õunasaak kui meil , kes me vanaema juhtimisel lakkamatult oma õunapuualuseid kõplasime . Need pidid olema mustal mullal , umbrohuvabad ! Nüüd on Kuusemetsa aed muutunud tõeliseks džungliks , sest peale õunapuude on seal teisigi puid kasvama hakanud . Kuusemets elab endiselt seal , on endale ainult väikese koera võtnud ( kes on õues ketis ja klähvib lakkamatult ) . Ta madal majake on jäänud täiesti puude varju , tänavalt see ei paistagi ; Kuusemets on muutunud praktiliselt nähtamatuks , ainult koerake klähvib , nagu oleks tema Kuusemetsa hääl , mis tahab rääkida , rääkida ... Vahepeal istus Kuusemets pealegi vangis . Ma olin siis alles koolipoiss . Ta pidas tollal üürilisi , oli üks noorpaar . Üksõhtu , pimedas , oli mees meie ukse taga , sokkide väel , pea verine . Kuusemets oli talle pudeliga pähe löönud . Jumal teab , mis vanapoisil arus oli ! Oli purjus peaga koju tulnud ja hakanud tüli norima . Sellest vahejuhtumist sain ma aru , et üksi elades võib peast segi minna , võib hakata teiste õnne kadestama , kuni selleni , et võtad pudeli ja virutad . Kuusemets oli hea lukksepp , tegi vanglas tööd , sai varem lahti , ei võtvat sestpeale tilkagi , naabritega ei räägi niigi palju kui enne , kaob oma majja , lehestik lööb ta järel kokku , ainult koerake kargleb , klähvib ... Negatiivne eeskuju oli niisiis olemas . Tähendab , tuleb õppida pesu pesema ja triikima , toitu valmistama , tube koristama , tuleb elada nagu korralikud inimesed , isegi paremini , puhtamini , kindlasti paremini ja puhtamini , sest võltsing peab alati olema veenvam kui originaal . See ei valmistanud mulle algusest peale raskusi , pealegi oli ema niikuinii sisse seadnud korra , et ma pean ise oma koolipluuse ja sokke pesema , pükse viikima . Tegin seda täie teadmisega , vastu rääkimata . Teadsin , et on olemas räpased vanapoisid ja on olemas õilsad üksiklased . Neid polnud ma küll kohanud , aga nende olemasolu võis aimata kultuurist . Sain aru , et üksiku ainus tõeline kaaslane ja pääsetee on kultuur : kirjandus , kunst , muusika . Nende kaudu räägib ta surnutega , igavikuga . Ma ei ütleks , et ma julgesin mõelda veel mingist loomingust . Tuli lihtsalt olla kultiveeritud . Pealegi , pidi ju olema , et kuskil on olemas mõte , et küllalt sügavale kunsti kaevudes on võimalik leida seletus sellelegi armetule eksistentsile , mis pidi olema minu oma . Nagu kunagi isa käest kinni hoides ja aina küsides , miks see ja kuidas teine , teel Kivimäe sauna , hakkasin ma nüüd pinnima Kultuuri , haarasin tema käest . Isaga ei rääkinud ma niikuinii ammugi enam , selles mõttes . Ma tegin endast ise deporteeritu , küüditasin ennast ise inimeste ühiskonnast . Ja alustasin ühtlasi lõputut rehabiliteerimisprotsessi . Selles mõttes olen ma olnud enda teadmata oma rahva vääriline poeg . Ja sellisena , ma usun , tean ma paremini kui enamik inimesi , isegi kultuuriinimesi , mis on kunsti tähendus ja abi . Ta on väljatõugatute kodumaa , üksikute lootus , see kuulus Espérance . Ta aitab palju . Ta ei aita eriti midagi . Kuidas kunagi . Kultuur on midagi minu ja surma vahel ( sest üksik on lakkamatult oma surmaga , selle kummitusega , kahekesi , hanté par sa mort ) , õhuke , tuule käes liikuv ja kumerduv kardin selle jäleda ja kutsuva tühjuse ees . Mõned lohutavad sõnad , mõned värsiread , mis sul ikka on meeles . Kunsti ja üksinduse vahel on mingi intiimne ja keeruline seos , see on peaaegu nagu abielu . Kunst sünnib üksinduses ( t ) . Isegi näitleja kunst , kui see on kunst , sünnib üksinduses . Näitleja on laval üksi , ta on inspireeritud olekus , ta räägib ju väljamõeldud inimestega , tegelastega , mitte inimestega . See on liigutav ja naeruväärne . Kõige üksildasem kunst on muidugi kirjutamine : nagu tõeline vaimust vaevatu räägid sa eikellegagi ja pöördud kõigi poole . Üksinduses on korraga midagi suurt ja midagi armetut , samuti kunstis . Ta on suur ja jälestusväärne . Ta on poolpõrunud vanapoisi üksipobisemine , ta on maailma vastupandamatu hääl . Üksindus ise on sealjuures kunst , oskuse mõttes üksi olla . Selle omandamine pole sugugi lihtne , vähemalt minul on see läinud üle kivide ja kändude . Tundub , et nüüd hakkan juba hakkama saama , pole enam väga vigagi . Alguses oli ikka päris jube . Esimene üksielamise kogemus , Matsalu looduskaitsealal , kuhu ma esimesel keskkoolisuvel ennast praktikale saatsin . Kogu klass läks kuhugi praktikale , koos muidugi , mina komandeerisin ennast üksi Matsallu . Päeval käisin looduskaitseala töötajate ja teiste abilistega laidudel linnupoegi rõngastamas , vanu linde ka , kui õnnestus mõni pesalt kahvaga kinni saada . Pärast lõunat polnud midagi teha . Elasin mõisahoone alumisel asustamata korrusel väikeses niiskes toas , mida elektriradiaator sugugi soojaks kütta ei jõudnud . Sama maja ülemisel korrusel oli üks korter , kus elas teaduslike töötajate noor abielupaar . Nad kutsusid õhtul enda juurde telekat vaatama . Naine oli ümmargune ja emalik . Käisin vahest tema köögis niisama juttu rääkimas . Mõnikord seisin tema ukse taga , julgemata koputada . Kartsin , et segan neid liiga palju . Õhtune telekavaatamine nende hubases ( tundus , et ülimalt hubases ) kodus oli tõeline pääsemine . Sest mida teha üksi oma kongis ? Pihku peksta ja tunda häbi ? Lugeda – aga mida ? Paraku raamatud alati ei aita . Suveõhtud on pikad , valged ja meelad . Sul pole ennast kuhugi panna . Päeval sai minna Lihula sööklasse sööma . See oli peaaegu nagu linnaskäimine . Linn , kui ta on kaugel , tundub alati midagi pakkuvat , tundub sind ootavat ja kutsuvat – miski , keegi on tal varuks just sinu jaoks ! Ja seal , koha peal , pole midagi . Veidi meelelahutust inimeste jälgimisest . Nii Lihulas kui ka Pariisis . Üks pääsetee oli veel minna Leili juurde , kes oli vanema õe sõbranna ja kursusekaaslane , bioloogiatudeng . Ta elas eraldi kuskil saunas ja püüdis , mulle tundub , mingeid kahetiivalisi , uuris nende populatsiooni , nende osa luha ökosüsteemis . Leili oli suur pikk tüdruk , temaga sai lobiseda . Aga alati polnud tal aega . Liiga tihti ei saanud ka sinna minna , see oleks olnud oma üksinduse paljastamine . Tuli olla cool , kuigi seda sõna ma veel ei teadnud . See oli rohkem instinktiivne . Leilile tuli mõnikord ka tema peigmees ( nii ma teda mõttes nimetasin ) külla ja siis ma tundsin ennast kuidagi ebamääraselt alandatuna . Mina olin tal niisama , parema puudumisel . Ühesõnaga , see Matsalu-kuu , kui see kuud aega oligi , oli paras kolgata . Aga seda ei tohtinud välja näidata , kõige vähem tohtis seda näidata endale . Üksi mitte hakkama saamine tähendas üldse mitte hakkama saamist . Ema ja isa käisid mind seal vaatamas ja leidsid , et ma elan " niiskes keldris " , see oli nende meelest skandaalne . Mina seda nii ei osanud näha . Ema ja isa on mind igal pool mu elu- ja üksinduse paikades vaatamas käinud , isegi Klaipedas sõjaväelaagris , selles mõttes on nad olnud küll väga järjekindlad . Ainult siia , Pariisi , pole nad saanud tulla . Isa võib-olla tulekski , kui ma ainult kutsuksin . Matsaluga võrreldes läks Järiste–Tartu periood juba päris libedasti . Võib-olla sellepärast , et ma sõitsin maalt iga päev linna . Rongisõit mulle meeldis . See oli vaheaeg elus . Midagi ei pidanud tegema , midagi ootama , rong hoolitses ise aja möödumise , maastiku vaatepildi möödumise eest . Elva rong oli mu igapäevane meditatsiooni kakskümmend minutit , kuigi ma sellest nii ei mõelnud . Ja Tartus , linna peal , koolis nägi igatahes inimesi . Näib , seda vaatemängu on üksikule vaja . Juba esimeses klassis armastasin ma riietehoius vaadata , kuidas teised lapsed mürasid . Ema räägib , et kord tulnud ta mulle järele . Riietehoius käinud hirmus mütsisõda ja turnimine , mina istunud , vaadanud teiste lõbu ja naernud kõigest südamest . Ise ma midagi sellist muidugi ei mäleta . Vahetunnis meeldis mulle kõige rohkem seista akna all ja õue vaadata . Seal akna all oli söehunnik , tagaplaanil männid , üks küngas ja kuur . See must söehunnik , sügisel kollastest kaselehtedest kirjatud , on mul praegugi täpselt silme ees . Seda vaadates unistasin ma lõputult erinevatest majadest , nukumajadest , kus ma elaksin , mudellaeva ehitamisest . See pidi tulema tõeliste purjedega , selline nagu entsüklopeedia pildil ( " purjelaevad " , " kuunar " ) ja tegema mind tõeliselt õnnelikuks , ma olin selles kindel . Mudellaeva puust kere , ostetud naabri Reinu käest , seisis kodus garaažis laua peal ja ma ei osanud sellega midagi teha . Garaaž oli hämar ja külm , isa tööriistad läikisid seal laua peal , lõhnas õli järele . Üritasin vineerist midagi välja saagida . Aga see igapäevane läbikukkumine garaažis ei takistanud mu igapäevast unistamist kooli söehunnikut vaadates . Kuni tuli õpetaja ja ajas jalutama . Siis tuli jalutada . Aga näib , jah , et linn on üksinduseks talutavam dekoor . Tema alaline vaatemäng , inimeste liikumine , nende näod ja kehad , tulede süütamine ja kustutamine nagu teatris , lahutab meele endast ära . Tartugi lahutas . Ainult ülikool tundus mulle tõelise arusaamatusena . Keskkoolist vabanedes ma uskusin kuidagi , et nüüd on sellega lõpp , saan hakata oma elu elama ( kuigi mul seda polnud , ega olnud ka kuskilt võtta ) , aga ülikool oli veel hullem . Loengud olid pikad ja igavad , taimeanatoomia praktikumis pidi värviliste pliiatsitega mikroskoobist maha joonistama nagu viiendas klassis . Need pidid kaasas olema – pliiatsid ! Esimene eksamisess möödus nagu unes , aga kuidagi sain selle tehtud , isegi neljadele-viitele . Olen alati eksameid kartnud , hea , et neid enam ei pea tegema . Näen neid veelgi unes . Otsustasin , et tuleb põgeneda , kohe . Milleks veel oodata , vaevelda kasutult viis aastat selles õnnetus ülikoolis . Kuulasin Matsalu looduskaitsealal maad . Neil oli tõepoolest olemas tehniku koht ( see on midagi nagu valvur-tööline ) ja isegi talumaja talle . Talumaja oli ilmetu võsa serval , madal pikk hall maja , nagu nad seal on . Oli talv , kui teda vaatamas käisin . Kujutlesin ennast seal elamas , üksiku , alandliku , peaaegu pühana . Ainuke probleem , tuli kuidagi pääseda sõjaväest . Sõjaväest pääsemiseks , nagu ma teadsin , sai kasutada hullumaja . Tuli hullu mängida . Seda ma ei julgenud ega osanud , aga ma arvasin , et mul on üks trump . Tuleb psühhiaatrile rääkida sellest , see on ju ometi nagu vaimuhaigus ja veel hullem . Selliseid ometi sõjaväkke ei võeta ! Ma olen administratsiooni ees ennast alati võimetu ja arana tundnud . Viimati tuli administratsioonihirmu kogeda siin , läinud talvel . Eesti administratsiooni ma enam nii ei karda , seal ma saan apelleerida tuntusele , see on ikkagi kaitse . Muide , isegi Crédit Lyonnais's arve avamisele aitas kaasa , kui ütlesin , et ma olen kirjanik . Neid siin austatakse , Prantsusmaa on ikkagi raamatumaa . Siis , <arv>. aasta talvel Tartus , mul polnud midagi ette tuua . Mulle tundub , et sõjaväest kõrvalehoidjatega oldi tollal ka üsna karmid , arvestades Afganistani sõjaga , mis siis käis . Sellest räägiti juba hirmulugusid , aga neile ma eriti ei mõelnudki . Minu jaoks oli sõjavägi kui selline juba praktiliselt võrdne surmaga . Aga kuidas saada hulluarsti vastuvõtule ? Tuli välja , et selleks tuleb minna kõigepealt rajooni polikliinikusse ( kuna olin sisse kirjutatud Tartu rajooni ) ja võtta seal närviarsti saatekiri . Niisama otse ei saanud , igatahes mina ei osanud ega julgenud . Olen alati alandlikult teinud läbi kõik administratsiooni astmed , nagu ma olen näinud tegemas oma maalt pärit vanemaid . Nad pole kunagi osanud endale vähimaidki eeliseid taotleda , isegi poes polnud neil ühtegi tutvust ! See oli jube . Närviarst oli mees , õde naine . Kabinet oli kitsas ja palav , me istusime seal kolmekesi . Ma pidin esitama oma kaebuse . Mis mul viga on ? Ja ma tegin seda . Arad ilmutavad ikka vahel meeleheitlikku julgust . " Olen täheldanud homoseksuaalseid kalduvusi " või midagi sellist ma ütlesin , hääl jäi kurku kinni , poos . Lause oli varem valmis mõeldud . Õde läks punaseks nagu peet . Arst üritas mitte midagi välja näidata . Ilmselt olin ma näost sinakaks tõmbunud . Ta katsus mu oimukohta , küsis , ega ma ole sellele viimasel ajal kukkunud , seal olevat kollane plekk . Mul ongi natuke kollakas jume . Igatahes ta kirjutas mulle vastuvaidlematult saatekirja . Veel aastaid hiljem , kui see stseen Tartu rajooni polikliinikus mulle meelde tuli , jäin häbist keset tänavat seisma . Päris hulluarst oli seal üleval , üle jõe , Staadioni tänaval , Staadionis , nagu seda kohta Tartus kutsuti . Oli juba talvepoolne kevad , tihased laulsid . Vantsisin sinna nagu tapetu . Hulluarst oligi selline nagu raamatutes ja filmides . Huvitav , et elu aeg-ajalt ongi selline nagu raamatutes . Üldiselt seda ei usuks . See oli vana mees , lehvivate valgete juustega , silmanähtavalt imelik . Meile kõigile jääb elu , mida me elame , aastatega külge . See on võrdlemisi kurb ja pateetiline . Temale ei valmistanud miski inimlik enam üllatust . Ta küsis asjalikult : " Kas teie käite poisi juurde või poiss käib teie juurde ? " Sellest küsimusest ei saanud ma midagi aru . Nii praktilist lähenemist ei olnud ma oodanud . Mina ei olnud kellegi " juurde käinud " . Minu meelest piisas sellest , mis toimub peas ! Ma pomisesin midagi vastuseks , ma ei mäleta kumma variandi ma valisin . Aga administratsioonis tuleb alati valida üks pakutud variantidest , muidu jätad kahtlase mulje . Võimudega tuleb koostööd teha . Vanamees ütles : " Teate , ma ei võta teid praegu arvele ega midagi . Las see jääb meie vahele . Tehke sporti , käige tüdrukutega väljas , unustage parem need rumalused ... " Tänasin teda kogeldes , kadusin sealt haiglast nagu tuul . Õues õhu käes tundsin suurt vabanemist . Sain aru , et oht oli minust mööda läinud . Mul ei õnnestunudki ennast ametlikult degradeerida . Unistus talumajast looduskaitsealal tuli muidugi maha matta , aga tõtt-öelda see oligi ennast juba ammendanud , ma olin kogu selle elu seal juba ära jõudnud mõelda ... Astusin kerge südamega mäest alla Emajõe poole . Olen ikka mõelnud , et pean tänama Nõukogude võimu , mitte ainult selle eest , et ta mind " maksuta koolitas " , nagu vanaema öelda tavatses . Vaid ka selle eest , et ta oma repressiivsüsteemiga mind ülikoolist ära ei lasknud tulla . Tänu sellele sain ma kõrghariduse . Ma ei ole seda küll peaaegu kasutanud , aga siiski , mul on hea meel , et ta on mul olemas . Ma ei tahaks olla ainult päris autodidakt . Autodidaktid on alati natuke naeruväärsed , sellised rabedad kätega vehkivad entusiastid , kes puhtalt oma teadmiste poolikuse pealt arendavad kõiksugu hiilgavaid teooriaid . Vähemalt ühes inimteadmiste vallas , mis on bioloogia , ma tunnen ennast kuidagi kindlalt ja see takistab mul saamast , ma usun , selliseks entusiastlikuks autodidaktiks ka mujal . Autodidaktid on natuke nagu nupust nikastanud , ja tegelikult ei ole ma kunagi tahtnud olla nupust nikastanud ega Staadioni tänaval arvel seista . Peale Nõukogude võimu pean ma tänama ka seda lehvivate valgete juustega vanameest , kes oma elus küllalt tõelist hullust oli näinud , et mu fantaasiaid mitte liiga tõsiselt võtta . Päevad on nüüd , paistab , ühesugused valkjashallid ja külmad , nii viis kraadi . Inimesed mähivad ennast sallidesse , kohvikute ja restoranide toidu- ja kohvilõhnad on külmas õhus teravamad . Pariis sellisena , nagu ma teda esimest korda nägin , jaanuaris , peaaegu üksteist aastat tagasi . Ma ei käi enam oma sandwichibaaris , juba mõnda aega . Ma ei söö enam üldse lõunat . Nagu ulatuks mu konformism selleni , et lähen kaasa moslemite ramadaaniga , mis nädala eest algas . Aga hommikul ma söön , ja see on paraku pärast päikesetõusu . Ma ei söö lõunat , sest ma tahan meelde tuletada . Meelde tuleb ainult valges , ainult valges ma näen , mida mäletan . Ja valge aeg on siingi praegu nii lühike , seda ei tasu söömisega katkestada , niikuinii läheb päike kohe looja . Midagi on nendes üksluistes külmades päevades lootusrikast , ma ei tea , mida . Kõige rohkem nad meenutavad mulle Tartut ja selle lõputut halli talve , rasvast pirukalõhna Raekoja platsi pirukabaari ümber , vesist suud ja vesist nina , hakkide kisa õhtul . Aga kui sellesse ühtlasesse valgesse taevakattesse ilmuvad äkki sinised augud , nagu praegu , ja kuldnokk telekaantennil toob kuuldavale paar vaikset vilet ( ma tean , need on talvituvad kuldnokad ) , siis on tunne , nagu oleks kevad juba käes , juba tulemas , see vana Tartu kevad . Imelik masin on see inimene , tõepoolest , imelik masin . Kuu aega on veel jäänud siin olla , pilet on <arv>. detsembriks . Ootasin lõppu kui vabanemist , nüüd kardan seda kui tundmatust . Nüüd tundub , et see võiks ju jätkuda . See : vaba hõljumine kahe maailma vahel , kui sa pole enam õieti siin ega veel õieti seal , kui miski sind päriselt ei seo . Näib , et ainult selline vabadus on mulle vastuvõetav . See on kahtlemata haiguslik , see takistab elamast . Ei saa ju olla kogu aeg kahe vahel , kogu aeg vaba . Kogu aeg ei saa olla Elva rongis Aiamaa ja Tartu vahel . Seda enam , et seda rongi ei olegi enam , seal ei saaks üldse olla . Eile tuli K-lt kiri , mis tegi mu nii õnnelikuks ja ajas nii elevile , et öösel ei tulnud undki . Vastu hommikut nägin unes , et kirjutan lasteraamatu , joonistasin selle jaoks just pilti , mis kujutas järgmist olukorda . Oli kaks maja , lähestikku , aga üks valges , lagedal , teine metsa ääres pimedas . Neist voolas mööda kiire kärestikuline jõgi . Kummagi maja elanikud tahtsid elada teises majas , kui nad elasid , aga samal ajal ei tahtnud ka oma maja maha jätta . Ühe maja elanik ( see maja oli tegelikult täpselt mu vana maja , ainult teine oli väljamõeldis , seal pole säärast teist , samuti mitte jõge jms. ) kartis musta auku metsas , kuhu kadus tee maja taga . Sodisin seda pliiatsiga mustaks , see tuli päris hästi välja , siis hakkasin jõge joonistama ; läksin aina allavoolu ja allavoolu , oli selge , et jutujärg kaob käest , et ma eemaldun reaalsusest , aga see oli nii kerge ja võimas . Telefonihelin katkestas selle joonistamise . Oli juba valge . Kes helistas , oli toru ära pannud , kui vastu võtsin ja korralikult " mitteunise " häälega jaa ütlesin . Arvasin , et see oli kindlasti isa või ema , kes see teine ikka nii hommikul vara helistab . Ja neile ei taha ju näidata , et olin alles voodis . K. kirja sain Anneli käest büroos . Võtsin ja läksin sellega jõe äärde , et loen seal ; kiri oli paks ja pikk , tõotas head aega . Sellised päris kirjad on nii haruldased , et nende lugemist ei saa niisama mööda lasta . Tuleb korraldada väike rituaal . Taevas oli pooleldi selginenud , õhtupoolne madal päike pani valged kerged pilved altpoolt kumama . Selles kerguses oli midagi nii suvist , et hetkeks tundus , nagu peaks seal taevas nägema pääsukesi lendamas . Aga õhk oli külm ja niiske , talvine . Ja paplid kollased , kaldapealne nende kollastest lehtedest kirjatud . Üks kuldnokk vilistas vaikselt . Kõik aastaajad olid korraga , jooksid kokku . Ootust polnud enam . Siis tuli aeg tagasi . Mõtlesin edasi astudes sellele ülivõimsale teleskoobile Tšiili mägedes , mida üksõhtu telekast näidati . Valgus , mida sellega näeb , tuleb miljardite aastate tagant , universumi algusest , sellest ajast , kui Maad vist veel polnudki või igatahes polnud Maal mingit elu . Minevik paistab tulevikku ja need mõisted kaotavad seal teleskoobis tähenduse . Sellel pole muidugi mingit seost nende paplilehtede , pilvede ja minu aastaajatunnetega , aga siiski ... Ma ei tea , mis siiski . Istusin kivipingile ja asusin kirja lugema . Vahepeal naersin heastmeelest . Vahepeal tõusin püsti , sest pink oli külm , siis istusin tagasi , puksusin veel naerda . Kiri on ikka võimas asi . Paned ta posti ja kuue päeva pärast kuskil teises linnas keegi istub jõe ääres ja naerab omaette . Siin linnas näeb küll palju hullusid , aga harva neid , kes omaette naeravad . Üldiselt on inimesed sünged või vähemalt asjalikud , isegi need harvad jalutajad või unelejad või seksuaalpartnerit passivad homoseksuaalid seal eespool Louvre'i kohal . Möödunud talvel paar korda üks naine laulis Aleksander III silla all . See on malmist sild , selle all oli võimas kaja , naine oli tõelise võimsa koolitatud häälega , see oli peaaegu et liiga vali , nagu valjuhääldajast oleks lastud , kui sealt silla alt läbi läksid . Ta esitas alati Bach-Gounod' " Ave-Mariat " . Eks temagi olnud hull . Aga mitte see mulatipoiss , kes eile tantsis langenud paplilehtedes , nii et need sahisesid . Tal olid kõrvaklapid peas , ta ise kuulis muusikat , mille järgi ta tantsis , möödaminejad kuulsid ainult tema jalgade kahistamist paplilehtedes . See on täiesti normaalne . Paljudel on klapid peas ja paljud räägivad tänaval mobiiltelefoniga , nagu räägiksid nad üksi . Igaüks elab oma väikeses , oma tohutus maailmamullis , kuhu teised inimmaailmad paistavad nagu valgusaastate kauguselt , nagu ajast enne nende , enne minu sündimist . Nii see linn elab oma elu , ilma et keegi kellelegi õieti korda läheks . Ainult siis , kui sa oled õnneliku näoga , kui sa naeratad omaette , siis inimesed vaatavad sulle järele , seda ma olen tähele pannud . Hulluke ! Kõik tahaksid osa saada õnnest , uskumata selle olemasolu . K . kirjutab oma kirjas ääremärkusena , et surnuaed linnas on koht , kus loodus sisse murrab , kus linnal ja maal pole teravat vahet . Tõepoolest , juba surnukehade mahamatmises on midagi väga põllumajanduslikku . Ühtlasi midagi väga paikset . Inimesed olid seotud maaga , ühe kohaga , kus nad kasvatasid toitu ja lapsi ja surid ja maha maeti ja kuhu olid maetud nende esivanemad ja kuhu maeti nende lapsed . Ma kujutan ette , et seda kohta nad tõepoolest tundsid . See oli kodu . Võõrsile sattumine oli vist ikka rohkem erand või õnnetus . Nüüd on surnud omaette , elavad käivad omaette oma juhuslikku teed : kes kuhu sattub . Suuremat hulka neist siin linnas sagivatest kehadest ootab krematoorium ja nimetu ühishaud . Montparnasse või Pére-Lachaise on ainult rikastele ja veel neile rikastele , kes sellest hoolivad , kes hoolivad maast . Aga maal on surnuaed jälle nagu tükk linna , tükk tsivilisatsiooni tarbetust . Tarbetud teerajad , lihtsalt jalutamiseks , kirjadega kivid ja ristid , lihtsalt lugemiseks , puud ja põõsad lihtsalt ilu pärast . Surnud maasurnuaial on nagu linnainimesed , kes üksteisest tänaval mööduvad , tihedalt koos , aga kunagi kokku saamata , suhteliselt võrdsed ja nimetud , isegi kui kividel ja ristidel on nimed , samuti kui korteriustel . Minugi korteriukse kõrval kellanupu all on mu nimi , mida siin keegi loomulikult hääldada ei oska . Kuu aja pärast ma tõenäoliselt võtan selle lipiku sealt ära ja sellest ei jää mingit märki , keegi siin majas ei mäleta , mis sinna kirjutatud oli . Võib-olla majahoidja natuke aega , sest ancien locataire , endise üürniku nimi , on asjaajamises oluline . Madame ja Monsieur Renard jäävad mind mõneks ajaks mäletama , surnuaiavahid , keda ma vihkan . On vist tõesti nii , et meie vihamehed mäletavad meid . Mida suurem viha , seda sügavam mälestus , kas või seitsmendamast põlvest saadik . Vahepeal toppis Monsieur Renard ukse alt sisse ühe kirja ja ühe paksema ümbriku – see on Viivi saadetud raamat , ma tean . Tegelikult pole mul ju mingit põhjust teda vihata , see on niisama jutujätkuks öeldud , see vihkamine . Ja temal pole mingit põhjust mind mäletada . Kirjutades kipud kergesti liialdama , et asja huvitavamaks teha . Ka surnuaedades kolitakse vanad surnud välja ja uued pannakse asemele . Juhul kui plats pole ostetud igaveseks , concession á perpétuité , nagu mõnda kivisse või hauakabelisse on raiutud . Kui keegi enam ei maksa , ilmub hauale post plekist tahvliga , mis kuulutab peatset väljatõstmist . Teatud aja möödudes ilmuvad töölised koos vastava ametnikuga . Ma olen seda oma silmaga näinud . Kondid võetakse hauast välja ( siin pole nad mullas , vaid kivist kambris , sarkofaagis ehk lihaõgijas ) ja pannakse selleks ette nähtud puust kasti . Viiakse sinna , kuhu vaja . Ametnik jälgib , et kõik toimuks seadusetähest kinni pidades . Kui turvaline on elada ja surra maal , kus kõik on nii hästi korraldatud ! Eile olid üle tänavate veetud jõuluvanikud esimest päeva tuledes . Ilmselt on ette nähtud , et nad süüdatakse <arv>. novembril . Nagu sandarmeeria jaoks algab administratiivne talv näiteks <arv>. novembril . Nii on alati olnud , nii ka on ja jääb . See on tsivilisatsioon , Prantsusmaa on väga tsiviliseeritud maa . Kuna minul ei ole tsivilisatsiooni eriti palju kuskilt võtta , siis hoian ma kinni vähemalt sellest kultuurist , nii palju kui mul teda on . Nendest mõnest luuletusest , mida ma mäletan . Neid , muide , saab kaasa võtta ka sellesse vahepealsesse vabadusse , kahe sihtkoha vahele , kuhu ei saa võtta maju , maid ja esivanemate haudu . Siiski olen ma just nende immateriaalsete asjade järel kõndides pimesi otsinud oma päriskodu , kohta , kus jalg maha panna , kuhu jääda . Võimetu jääma , nagu ma ise olen . Võib-olla ongi nii , et mida juuretumaks muutub meie kultuur , mida nomaadsemaks meie elud , seda teravamalt kummitab meid püsivuseigatsus . Vähemalt dekoor peab meenutama püsivust . Lugesin , et isegi kummipuid turustatakse tegelikult ühekordselt kasutatava tootena . Nad on valmis kasvatatud kiirkorras , eritingimustes , ja lähevad korteris ruttu inetuks . Igal aastal tuleb osta uus kummipuu ja mängida , nagu kasvataksid sa kodus kummipuud , elaksid rahulikku ja püsivat elu kummipuu all . Kogu tohutu kodukujundustööstus , mille käive ei lakka kasvamast , on rajatud sellele kodususedekoori loomise ihale . Inimestele müüakse kalli raha eest kodu misanstseeni , paberist ja papist püsivuse allegooriat . Aga mina , aga mina , aga mina tahan muud . Mina otsin kohta , mis oleks korraga reaalne ja sümboolne , kus jalg oleks maas , kõht oleks täis ja ilmasammas ulatuks üles taevasse välja . Kust enam ei peaks edasi minema . Ma ei tea , kas ühel kohal saab olla nii palju tähendust , kui mina seda nõuan . Suumani värsside kannul läksin ma Vilsandile . Ta oli osanud selle saare sümboolseks kirjutada . See oli püha ermitaaž ( kreeka sõnast eremites – üksiklane , mis omakorda tuleb sõnast eremos – kõrb ) , luuletaja erakla . Alandlik ja suur . Ei iial tüdi härmas metsara'ast ... Siin harjunud ma kartuli ja silguga ja tuisuööde tulepaagi vilguga . Nii üht-teist teada saan ma Eestimaast . Ja mitte ainult suvitajapilguga . ( Suuman . ) Valisin erialaks geobotaanika , loopealsete uurimise , korraldasin asja nii , et sain minna Vilsandile oma suvepraktikaid tegema , koostama taimkattekaarti . Mis mind selle asja juures tõesti huvitas , oli inimeste maa ajalugu . Inimesed on sellele paesele ja liivasele pinnale , Jumala poolt merre visatud tahvlikesele kraapinud oma kirjad , oma põllulapid ja karjamaad ja heinamaad ja teed ja rajad ja õued . Ilma et nad oleksid teadnud , mida nad kirjutavad . Ega nad üksi kirjutanudki . Tuul kandis seemneid , lambad ja lehmad näksisid rohtu , kasvama jäetud puud heitsid varju , rohtude muster joonistus , peen ja keeruline , inimese jaoks loetamatu . Sorisin seda rohtu , üritasin midagi kirja panna : Anserina anserina , Capsella bursa-pastoris . Tõepoolest , nende nimed ongi meelest ära läinud . Ainult lõhn on meeles , põuas närbuvate taimede lõhn ( maarjahein , mida vanasti pandi pesu vahele , et see hästi lõhnaks , angerpist , liivatee , kadakas , ei tea , mis kõik veel , iga kuivav leht heidab õhku eeterlike õlide pilve ) , mis seguneb mere , adru võimuka lõhnaga , kaks elementi , mis segunevad kolmandas , õhus , ja mida neljas , päikese põlev silm , päevast päeva aina küpsetab ja küpsetab . Mändide ja kadakate keskpäevavarjud on pruuniks põlenud maale joonistanud rohelisi laike . Seal ma hulkusin . Minu töömeetodiks oli prooviruutude tegemine : <arv>x<arv>m lappide taimestiku võimalikult täpne kirjeldamine koos kvantitatiivsete hinnangutega , et andmeid saaks statistiliselt töödelda . Nõmmed olid suured , valgus tohutu , mu katsed seda kirja panna tundusid mulle mannetud , ette nurjumisele määratud . Järeldused , mis selle töö põhjal teha sai , olid ette teada : inimesed on oma maa maha jätnud ja ära läinud , koos oma hobuste ja sarvloomadega . Mets kasvab peale , see kiri kustub , ilma et seda keegi kunagi lugenud oleks , peale selle ehk , kes ta tegelikult kirjutas , inimpõlvkondi pliiatsi ja pintslina kasutades . Niidutaimed surevad metsa all tasapisi välja , nõmmed ei lõhna enam nii . Järelejäänud majades pesitsevad suviti suvitajad , talvel on kõik väga vaikne ja tühi , ka Aleksander Suuman on ammu läinud . Ju luuletajad lennanud on linna ja eided nõmmelt kokku a'avad lambaid ... – ei ole enam ei luuletajat , eitesid ega lambaid . Mis sellest inimeste maast jääb , polegi muud kui need mõned värsid . Seniks , kui needki nõmmelt kokku aetakse , suurde unustuse lauta . Meri ja mets laulavad küll oma lõputut laulu , aga mis keeles ja kas inimesed seda laulu kuulavad , ma ei tea . Seda ma ei mäleta . Üks unenägu , mille peale üles ärkasin ( need jäävad meelde ) , oli see , et tulin Pääskülas mööda Vikerkaare tänavat alla ja jõudsin meie majani . Tänava äärest olid nartsissid maha niidetud , neid lebas seal riburada pidi rohu sees . See oli arvatavasti , et lillesibulad suuremaks kasvaksid . Läksin seda rida pidi ja jõudsin all aianurga juures emani , kes tegi lilledest kimpe , küllap müügile viimiseks . Mul olid linnariided seljas . Kükitasin sinna ema juurde ja küsisin , kas ma võin endale tuppa vaasi viia neid väikesi valgeid lõhnavaid nartsisse , mida seal maas vedeles . Mul oli uus tuba ja uus vaas . Tahatuppa oli just uus vahesein ehitatud . Sealt pidi ainult isa-ema suure riidekapi veel välja lõhkuma , et see oleks täiesti minu päralt . Ema soovitas võtta neid väikesi meelespäid . Need olid väga madalad , vastu mulda , tumesiniste õitega , varjus kasvanud . Oli ka suuremaid , aga need köitis ta kimpu . Ma olin solvunud ja ütlesin talle , et nii ihnes ikka ei maksaks ka olla ! Pöörasin selja ja jalutasin maja poole , osalt uhke , et keeldusin , osalt süda valutamas , et nii ütlesin . Mul ei olnud neid lilli ju õieti vaja ja mida mina nende heaks teinud olin , lillede kasvatamiseks . Ma tulin kuskilt , linnariided seljas , ja tahtsin ainult oma toas meeliskleda , lõhnavad nartsissid vaasis . Ja kas ema oli ihnes ? Nii paha tunne oli , et ärkasin üles . Tõsi on see , et ema on vanaduses väga kokkuhoidlikuks muutunud . Isa süüdistab teda ihnsuses . Isa on ikka olnud see kulutaja ( ja ta on ikka osanud raha teha , rohkem kui ta kulutab : veel oma <arv>. eluaastal kasvatab ta tulpe müügiks ja istutas kasvuhoonesse viinamarjad , need küll mitte müügiks , niisama ) , ema on olnud see kokkuhoidja . Võib-olla ka sellepärast , et ema on pärit vaesest talust ja orvuna üles kasvanud , vana ema kõige noorem laps . Isa on pärit üsna jõukast talust , kõige vanem laps , pärijana kasvatatud ; jäi orvuks küll , aga <arv>-aastaselt ja võttis siis talupidamise üle . Kui mul oleks veerandki oma vanemate suurest pealehakkamisest , ma ei tea , mis ma oleksin siis kõik juba korda saatnud . Mul on tänini tunne , kuskil sügaval , et nemad teevad ja toimetavad niikuinii . Mina jonnin . Mitte avalikult , aga südames . Ma olen nende maailma vastu . Samas ma tean , et küll nad mind ikka aitavad ja toidavad , kui ma hätta jään . Eile alles mõtlesin , kui tuju nullis oli , et eks ma saan ju alati Pääskülla tagasi minna , tahatuppa elama . Ega mul nälga surra ega tänavale jääda ei lastaks . See oleks küll kohutav tagasilangus . Ma ei kannata seal Pääskülas olla paari tundigi , ilma et tuleks depressioon . Depressioon algab kohe välisukselt , kui koduõhk mind teretab . Tunnen , kuidas õe pere ja ema-isa toimekas mõttekas elu mulle vastu lööb . Mis ma olen ? Kogu elu on olnud kodust põgenemine , vabadusvõitlus kodu vastu kindla tagalaga sealsamas kodus . Nagu oleks see Pääsküla maja mõni talu maal , kaugel metsa taga , ja mina sealt välja rabelenud talupoeg , surmani identiteedikriisis . Eks see nii peaaegu olegi . Pääsküla on küla , mitte linn , maja on tõesti metsa ääres ning ema ja isa on mõlemad maainimesed . Emal on küll noorusest ja kommertskoolist jäänud teatud nõrkus teatriskäimise ja muu sellise järele . Ta räägib teatud kohvikutooniga omaaegsetest näitlejatest . Näitlejad on eesti kultuuri a ja o. Sest me kõik oleme näitlejad , maamatsid , kes püüne peale on ilusad riided selga pannud ja etendavad peenemat elu kui see , mida nad tunnevad . Kõrgemaid tundeid , paremaid kombeid , hinnalisemaid kannatusi . Ema oligi oma ema poolt määratud linnapreiliks saama : kas teda siis muidu sõja ajal linna kommertskooli saadeti , piimamannerg , jahukott ja pekipütsik kaasas , Püssi jaamast sõjaaegse täistuubitud Tallinna rongi peale ? Isa oli määratud maale jääma , aga temalgi on siiski teatud nõrkus kohvikute vastu , küllap samuti sõjaaegsest ja -järgsest noorusest Tallinnas , kus ta ennast pooleldi varjas . Linnas tahab ta alati kohvi jooma minna ja veab kaasa ka ema , kes on säärase kulutamise vastu . Kohvitassi eest viis , kümme krooni ! On tõsi , et ma olen juba aastaid teeninud vähemalt <arv>-<arv> või ajuti ka <arv> korda rohkem , kui on nende pension , aga ometi jääb neil raha üle , mitte minul . Eile õhtul helistas K. ( ma ei tea , mis neetud lugu see on , et kolm helistajat ja korrespondenti algavad kõik K ja a-ga ) ja rääkis , et Madis Hint oli päeval surma saanud , Kadriorus oma katuselt alla kukkunud , remonti tehes : nad on endale katusekorrusele korteri ehitanud . Paar päeva enne seda , tormi ajal , oli puu talle sõidu ajal auto peale kukkunud , auto olnud löma , tema jäänud terveks . Ta tuli Moskvast ära ega leidnud Eestis muidugi kohta . Töötas paar kuud Eesti Instituudis , aga see on loomulikult mõttetu koht : kontoritöö , sobimatu temasuguse vabadust armastava rebelli jaoks . Pakkunud ennast ajalehtedele , aga ajalehed on viimasel ajal ringkaitses , omalgi küllalt inimesi , kes midagi muud teha ei oska kui ajalehte rumalat juttu kirjutada . Väljapoole ei taheta eriti raha anda , inimestel niikuinii ükskõik , mis lehes kirjutatakse . Sirpi oli saanud siiski kirjutada : lugesin paar kuud tagasi tema artiklit , kus ta ründas teravalt meie ametlikku liberaalset majanduspoliitikat . Tiens-tiens ! ütlesin tookord endale , vaat , kus paneb . Mulle täitsa meeldis ta uljus . Muidu on ajalehes üks ja sama jutt , ega keegi tegelikult Eestis vastu rääkida ei julge . See oleks sotsiaalselt suitsidaarne käitumine , kõik on ju omavahel kokku lepitud . Eesti asi on siseringi asi . Sellest on kerge välja arvatud saada , sans appel , edasikaebamise võimaluseta . Selline lugu . Mulle ta on meelde jäänud kui noor pikkade juustega poiss , väikest kasvu , konfliktne kuju . Iraagis või kus ta käis , tegi raadiosse reportaaže . Ei vist sobinud Eestisse . Küsisin K-lt , kes ta isa on , sest olin udusel arvamuselt , et ta pärineb Aadu Hindi klannist , seal on ilmatu hulk lapsi . Aga olevat hoopis Mati Hindi poeg ja Mati olevat Lõuna-Eestist pärit . Mati on ka konfliktne kuju . Kunagi kirjutas Vikerkaares mässumeelse artikli " Kakskeelsusest ilma roosade prillideta " , mässas Nõukogude Liidu vastu . Poeg mässas Eesti Vabariigi vastu , teatud mõttes . Mati isa on arvatavasti represseeritud , nende talus Lõuna-Eestis olevat heauskne omanik . On see see , millest Schützenberger kirjutab : kunagi tehtud ebaõigluse tunde pärandumine isalt pojale , mis tekitab teatud mõttes suitsidaarset käitumist ( mitte et Madis oleks katuselt alla hüpanud , aga hooletus või uljus pole kunagi niisama ) ? Madisest jäi järele poeg Joonas ; kas tema peab sellest ebaõigluse-vaalaskala kõhust välja saama või jääb samamoodi mässama ühiskonna äärele ? Ja mina ? Enne seda kui K. helistas , mõtlesin just oma traumadele , millest kahes oleks võinud elu jätta ja millest enamik on olnud kummalise enesevigastamise maiguga , kuigi mitte kunagi tahtlikult põhjustatud . Tuleb need üles lugeda , panna kirja oma füüsiline , traumaatiline elulugu . <arv> . Imikuna olin kinni võtnud maas seisva laualambi pirnist ja terve käelaba ära põletanud . Sellest ei mäleta ma midagi . <arv> . Poisikesena kukkusin kodus aias paekivitrepi terava serva vastu põlve lõhki , verd tuli kõvasti , sain ema käest riielda , arm on siiamaani järel . Sellest jäi meelde rohkem ebaõiglus : riielda saamine . Muidu tavaline lugu , " põlve katkikukkumist " juhtub vist iga lapsega . Kaplinski kirjutab ühes luuletuses põlve katkikukkumisest ja sellest jäänud armist . On see kuidagi seotud " inimpõlvedega " , vigastatud põlvkondadega ( temal isa , minul vanaisa Venemaale viidud , teadmata kadunuks jäänud või peetud ) . <arv> . Naabri Reinu ( <arv> aastat vanem ) õhutusel metsas puu otsa ronides pidin päris kõrgelt alla sadama . See koht on mul meeles , tunne , mis siis oli : et nüüd siis kukungi . Aga sain oksast kinni . Või oli see Rein , kes minust kinni rabas ? Ta oli kohkunud . <arv> . Algkoolis kehka tunnis lasin pika raske võimlemispingi väikse varba peale kukkuda . Õpetaja Evart arvas , et pole midagi , aga varvas läks suureks ja siniseks , luu oli katki , pandi kipsi . Kehkat ma kartsin ja vihkasin . Kehka päevad olid need , kui ma ei tahtnud kooli minna . Seegi kord olin riided koju jätnud , aga sellest hoolimata pandi midagi kaasa tegema . <arv> . Teise , seekord suure varba lõin Randveres ujuma minnes ja kivil libisedes vastu teist kivi , see oli ülikooli teise kursuse ajal. Terve praktika aja Maaritsas liipasin kipsiga ringi . Kips käis jalast ära ; võtsin ta ära , käisin ujumas . Varvas valutas ja kasvas natuke valesti kokku , kõverus on siiamaani näha , aga muidu pole sellest midagi , ei häiri . <arv> . Kooli ajal , <arv>–<arv>-aastaselt ( kust seda teada saaks , millal ? ) , hüppasin Pääsküla jaamas veel mitte seisma jäänud rongilt perroonile ( siis olid rongidel veel ise lahti tehtavad uksed ) , nagu poisid tegid , aga mina ei julgenud teha , otsustasin siis julgust proovida , üksi harjutada . Perroon oli jäine ja libe , kukkusin rongi ja perrooni vahele , hoidsin ukse kõrval olevast käsipuust kinni , rong liikus veel päris tükk maad , keegi mees hüppas juurde ja tõmbas mu sealt vahelt välja . Oli väga häbi ja üks ranne oli väga valus . Põgenesin sealt perroonilt , läksin nuttes ja kätt hoides koju . Seal valetasin , et kukkusin libedaga ja käsi jäi tee ääres aia vahele . Kutsuti kiirabi . Haiglas esitasin sama versiooni , seda ei usutud , aga pandi kirja . Arst vaatas irooniliselt . Randme paika panemiseks tehti üldnarkoos , eetrimaskiga . See oli nagu suur rong oleks mürinal peale sõitnud – ärkamine . Olin purjus ja ülemeelik . Pärast oli õudne pohmell . Käsi oli kaua kipsis ja hiljem pidi sellele sinakaskollasele veelgi kõhnemaks ja vastikumaks jäänud jäsemele tumerohelisi männiokkavanne tegema . Tennispalli pigistama . Kehkast vabastus oli hea pikk ja kahju oli , kui see ära lõppes , aga siis oli vist juba suur kevad ja kool sai varsti läbi . <arv> . Arvatavasti järgmisel suvel ( või samal aastal ? ) arendasin Fred Jüssi stiilis metsaskäimist . Eriti meeldis mulle selleks igasugu varustust muretseda , käia matkapoes . Mul oli seljakott , binokkel , välipada , tõsi küll , tehtud alumiiniumpotist , millele panin traadist sanga . Mulle väga meeldisid tomahoogi kujuga matkakirved , millel oli tera ümber nahast tupp . Tegelikult olid need rasked ja ebapraktilised , rauast varrega ( tera ja vars ühes tükis ) . Sain emalt või isalt raha ja ostsin sellise . Ta oli üleni mingi õliga sisse määritud , nagu siis raudasjad olid , et ei roostetaks . Selle õli mahavõtmiseks tegin potitäie keeva vett . Läksin selle veepoti ja kirvega õue trepi peale ja kuna ilmselt üritasin kõike korraga kätte võtte , kallasin potitäie keeva vett jala peale . Nahk jalalabalt tuli koos sokiga maha . Oli väga valus . Kutsuti kiirabi . Sain tuttavaks Višnevski salvi ja selle lõhnaga . Jalga pidi iga päev määrima ja siduma , käies kippus ta valutama . Läksin sellega siiski noorte loodussõprade laagrisse , liipasin seal ringi . Telk oli Višnevski salvi lõhna täis ( vrdl . p. <arv> ) . <arv> . Vist järgmisel suvel korraldasin mõlema õega matka Kõrvemaale . Isa teritas kirve ära ( ikka tollesama matkakirve ) , selle tera lõikas nagu nuga . Esimesel ööbimisjärgsel hommikul Tarvasjõe ääres lõkke jaoks oksi raiudes lõin kirvega säärde , kondi peale . Kont paistis ( minu meelest vähemalt ) , sinakad lihaservad hoidsid lahku , nahk on selle koha peal pingul . Üritasin edasi matkata , aga verd muudkui tuli . Jõudsime kuidagi maanteele . Ma ei mäleta , kuidas linna saime , küllap mingi auto võttis peale , viis raudteejaama . Traumapunktis õmmeldi jalg kinni . Kui niidid olid välja võetud , viis isa meid autoga samasse kohta sinna maanteele , kus matk pooleli jäi . Oli juba august . Matkasime üle Kakerdaja raba , läbi metsade Tammsaarele ja Matsimäele . Sellest oli olemas hulk diapositiive , mis ma kõik viimati kolides prügikasti viisin . Minu meelest oli ühe karbi peal " Kõrvemaa matk <arv> " . Teise aasta hilissuvel matkasin veel koos noorema õega Põhja-Kõrvemaale , mis siis oli polügoon ja keelatud ala . Läksime läbi metsa , kontrollposti vältides . Polügoonil jäime tule alla , mürsud vihisesid üle pea , aga üsna kõrgelt . Kartsin õe pärast . Kui tema pihta saab , jään mina süüdi . Jõudsime ilusti Jussi järvede äärde . Õhtul kostis rabalt hundipesakonna ulgumist . Oli jälle august . Teisel õhtul Valgejõe ääres karjatas kassikakk koleda häälega , nagu keegi oleks naerda irvitanud . Ilmad olid vihmased , aga me viisime oma matka ausalt lõpule . <arv> . <arv>. aastal , esimesel suvel Hiiumaal , " oma talus " , arendasin seda taluelu , millest olin unistanud . Helmil , keda kutsusime Perenaiseks , olid lehm ja mullikas . Alguses ta lüpsis lehma ise , pärast õpetas Maire ja minugi lehma lüpsma . Musti oli süsimust , aher ja jonnakas lehm , visa udaraga , ei andnud hästi piima kätte . Õnneks oli seda piima tal ahtruse tõttu vähe , nii kaks-kolm liitrit lüpsikorraga . Käed pidi margariiniga kokku määrima , et oleks libedam . Musti vehkis sabaga , ükskord lõi mul prillid peast lüpsikusse . Olin alandatud ja vihane . Aga taluelu tahtis ju elamist ! Maire sai lüpsmisega paremini hakkama , kuigi ta ei olnud kunagi unistanud taluelust ega saanud aru , milleks seda kõike vaja on . Aga ta on lihtsalt praktilisem ja vähenõudlikum inimene , lõppude lõpuks , vanaemaga kasvanud nagu minagi , aga teda kasvatas vanaema üksi , oma pensionist , väga vaeselt . Nüüd on tal kaks last , teenib nende kasvatamiseks raha , enam-vähem üksi . Musti oli suur üle aedade hüppaja , koolitas mullikagi enda järel välja . Mullikas ei tiinestunud ka , kuigi kunstseemendaja käis . Sügise poole hüppas Musti õnneks oma udara okastraadi peal täiesti katki ja tuli kombinaati viia . Kevadel läks mullikas talle järele . Aga suvel veel tegime hoolega heina . Sest heinategu on ju taluelu misanstseeni üks kõige dekoratiivsemaid elemente , tuttav rahvuskirjandusest ja -dramaturgiast . Vikati vihin , rohu langemine tera ees . Heinalõhn ! Maire õmbles meile isegi valgest linariidest heinalisekostüümid , sääskede ja päikese vastu . Ega see käsitsi niitmine nii väga hästi just läinud . Vikat läks ruttu nüriks . Võrreldes naabri Endli , päris maainimese suurte laiade kaartega , millest jäi maha täitsa paljas maa , oli minu niitmine narrimine . Aga lavastus ei saanud ju pooleli jääda . Jumal vaatas pealt . Ja minu alter ego . Ma pidin maal hakkama saama , saavutama iseseisvuse . Traktor niitis õnneks suurema osa heinast maha . Suvi oli väga külm ja vihmane . Tuul viis heinarõukudel kiled pealt ära . Heinateo lõpetas minu jaoks vikat . Need surnud Eduardi rootsi vikatid olid tal erilise nutika süsteemiga varre külge kinnitatud . Eduard oli olnud tõeline käsitöö- ja tehnikamees . Ta oli kõik ise teinud . Vikatit kinnitas löele võru , mida sai vastava kruviga pingutada , see aga käis nelikantvõtmega , mida ei tohtinud ära kaotada . Kuna vikat läks alalõpmata mättasse , tuli teda tihti rihtida ja pingutada . Nelikantvõti lendas pingutamise peal august välja ja käsi hooga vastu vikatitera . Väikse sõrme peal oli pikk sügav haav . Kärdla haiglas õmmeldi see kinni . Heinatöö vastu oli huvi kadunud . Järgmisel aastal jäid põllud niitmata . Naabri Elvi oli selle kohta öelnud : " Kuritegu ! " Hiljem sai neid põlde siiski veel aastaid niidetud . Nüüd on nad söötis ja keegi ei ütle selle kohta kuritegu , sest mis need kivised ja liivased lapid siis ära pole , kui terved suured väljad on söötis . Mulle siiski meeldib niidetud heinamaa , sügisene roheline ädal . Väike heinamaa võiks mul siiski kuskil olla . Nii ühe kitse jaoks . Miks ma ei võiks maal kitse pidada ? Palju mul siis eluks vaja läheb ? Tõlgiks prantsuse kirjandust ja peaks kitse . <arv> . Järgmine robakas oli <arv>. aasta kevadel , maipühade ajal. S. ( Sulev , ütleme ) tuli mulle Hiiumaale külla : Maire oli selleks ajaks juba ära Tartu läinud , kunsti õppima . Olin veini varunud , sest teadsin , et S-ile meeldib veini juua . Jõin ka . Mulle meeldis natuke purju jääda , siis ma rohkem ei tahtnud . Tema tahtis alati veel , kui juba hamba verele sai . Ta joob tänini vist päris palju . Siis ma olin temasse armunud või vähemalt kujutasin seda ette , aga mis seal vahet on . Isa oli mulle jätnud oma punase Žiguli . Olin isegi autot juhtima õppinud . Varem , lapsepõlves , oli ta üritanud mind juhtima õpetada , aga ma polnud üldse huvitatud . Ma ei tahtnud temale milleski sarnaneda . Ja olen siiski alati üritanud elada elu , mis pidi olema tema elu , aga mida ta ei elanud . Olen oodanud tema heakskiitu oma elule . Seda pole kunagi tulnud . Tollel maipühade-eelsel õhtul S. ütles , et tahaks sõita . Ta ei osanud veel hästi juhtida , õppis alles . Olime juba omajagu joonud , eriti tema . Ma ei saanud talle ju midagi keelata . Ta andis gaasi , oli erutatud ja õnnelik . Päris suur kiirus oli juba sees . Kõpu kurvis , ma teadsin , on lahtine kruus , aga ma ei öelnud talle seda , ma ei tahtnud olla arg ja ettevaatlik . Ma nägin : nüüd see läheb . Jõudsin mõelda , tundub , et väga pikalt : nüüd see siis lähebki . Hetkest endast ei mäleta ma midagi . Olin kuskil , sain aru , et auto lae polstri peal , ja kuulsin , et miski voolab . See oli arvatavasti bensiin , mis paagist välja voolas . S. hüüdis kuskilt üsna hädise häälega : " Anton , on sul kõik okei ? " Ta oli autost välja pudenenud , aga tal polnud mitte midagi viga . Mul oli mingi muhk näo peal ja nagu pärast selgus , oimuluu mõra ( selles kohas , mida Tartu rajoonipolikliiniku närviarst kunagi kompis ja küsis , kas ma olen pea peale kukkunud ) , ei saanud hulk aega midagi närida , sest sinna kinnituvad mälumislihased . Oli ilus kumendav maiöö . Läksime jalgsi koju tagasi . S. nuttis ja hakkas pinnima , miks ma ikka temaga läbi käin . Ta tahtis kuulda , et ta meeldib mulle nii , see oleks vabastanud ta vastutusest . Olles seda kuulda saanud , jooksis ta metsa . Aga ta tuli tee peale tagasi . Ometi oli tema ise olnud alati see , kes purjus peaga suudlema ja kallistama kippus ja ühes voodis magada tahtis ( tema magas , mina olin üleval ) . Praegu ma ei saa küll aru , miks ma ennast selle inimese pärast alandasin . Mida ma lootsin saada ? See armastuse ostmine on tõeliselt vastik . Ja kunagi pole sa küllalt maksnud , alati sa oled veel võlgu , isegi siis , kui sa pole midagi vastu saanud . Mulle tundub , et armastus on kirglik soov ennast teise vastu välja vahetada , saada ta endale nii nagu rõivas , nagu mask , nagu keha ja hing , mis omaenda põlatud keha ja hinge asemele panna . Armastus on iha olemise järele , olematuse lootusetu tung teise kaudu olevaks saada . <arv> . Järgmine trauma , väike , aga dramaatiline , kuulus samasse loogikasse . Nüüd polnud see mitte S. , vaid , ütleme , E. ( Eero ) , kes mul maal külas oli . Ülestõusmispühade ajal <arv>. aastal . Oli vaikse laupäeva hilisõhtu , Erkki-Sven oli ka seal , jõime veini . Lõikasin juustunoaga juustu , see tuli juustust välja ja hooga üle pöidlaotsa . Juust oli pehme ja nätske , Sussanini juust , ainus , mida veel saada oli . Verd tuli kõvasti , väike pöidlaotsatükike nagu kaaneke jäi juustunoa peale . E. , kes oli keskkooli ajal haiglas sanitarina töötanud ( see oli millegipärast moes , vist kogemuse , vere ja raha mõttes ) otsustas , et see tükike tuleb pöidla otsa tagasi istutada , aga enne tuleb seda tulega desinfitseerida ( viina majas polnud ) . Ta võttis lihakillu ja asus seda tiku peal kõrvetama . Vaatasin seda pealt , muidu polnud midagi , erilist valu pöidlas ega midagi , aga seda vaadates , kuidas ta mu tükikest tulel kõrvetab , läks pilt eest ära . Ärkamine oli vastumeelne , seal oli jälle mingi rong ( vrdl . nr. <arv> , narkoos ) , mis tahtis mind kaasa viia . Ma ei tahtnud minna , aga pidin , rongi mürin läks aina valjemaks . Kui meelt märkama hakkasin , olin köögi kulunud laudpõrandal pikali maas , kõrval ümber läinud sinine mustaveeämber , mis õnneks oli olnud peaaegu tühi . Köögi vana põrandakell ( Eduardi isa tehtud kellakapis ) hakkas parajasti lööma . Oli südaöö . Hristos voskres . Eero kirjeldas , et ma olevat kokku vajunud kunstipäraselt , nagu liigendnuga . Pöidlaga käisin teine päev Kärdla haiglas . Ega see otsake sinna külge ei kasvanud , praegu on arm näha , kui pöial punaseks pigistada : valge laiguke vasaku pöidla otsas . Sel kevadel kirjutasin tsükli " Suure nädala ilmutused ja tunnistused " , mille pühendasin E-le , aga hiljem korjasin selle pühenduse sealt ära . <arv> . Ükski trauma pole jätnud olulist kehalist jälge , kõik on paranenud . Aga ma ei tea , kas selle silmaoperatsiooni tagajärjed ka ükskord kaovad . Võib-olla jäängi elu lõpuni hämaras neid kahekordseid piirjooni ja halosid nägema . Hämaras ei taha enam üldse olla , ja ometi ma just videvikke armastasin , videvikus konutamist . Nüüd tahan ainult täisvalgust . Hämaras lähevad pupillid suureks ja ulatuvad üle nende lõikejälgede , mis sarvkestale jäid , valgus murdub laiali kiirteks iga valgusallika ümber . See on tüütu . See oli laseroperatsioon , maksin selle eest läinud aasta lõpus <arv> <arv> krooni . See on selline lõikus , et väike pinnake ( vrdl . eelmine punkt ) lõigatakse sarvkesta pinnast lahti , siis lõigatakse selle alt ära õhuke liistakas sarvkesta ja pannakse see kumer pinnake tagasi . See on lühinägelikkuse mehhaaniline korrigeerimine . Pärast seda pole enam prille vaja . Neid prille , millega ma ometi täiesti ära harjunud olin , ammu unustanud selle hirmu alanduse ees , mida tundsin tookord koolis arsti käest esimest prilliretsepti saades . Tean ka ammugi , et lühinägelikkus pole haigus , vaid füüsiline omapära , kui nii võib öelda , pärilik . See on ilmselt suguliiteline tunnus X-kromosoomis , sest pärandub naisliinis , aga avaldub enamasti meestel . Nagu mu tädipojal ja vanema õe pojal . Emaema olevat ise ka lühinägelik olnud . Oli see operatsioon minu katse ennast emast lahti lõigata ? Ja ometi sain veel kaks hoiatust . Esimene kord , kui operatsioonile läksin , leidis arst , muide S-i ( nr. <arv> ) sõber , keda olin kord S-i juures kohanud , mu silmast mingit seletamatut valget puru ja keeldus opereerimast . Teine kord ta avastas silmast ühe päriliku rakuanomaalia . Ta ütles , et see ei tohiks küll midagi lugeda , aga teiselt poolt on neid operatsioone tehtud ainult <arv> aastat , nii et pole teada , mis näiteks vanaduses saab . Nii et otsustagu ma ise . Kliiniku omanik , naine , seisis kõrval ja ootas tusaselt . Ma pidin otsustama ! Ma ei saanud ju olla arg , ma pidin ju demonstreerima julgust ( nr. <arv>. ) . Süda oli saapasääres , aga ma sööstsin uljalt pimesi edasi . Teeme ära , ütlesin . Operatsiooni ajal peab ise pilku fikseerima punasele valgustäpile . Laser teeb pulseerivat surinat . Silmas on kohalik tuimestus , tunda on ainult ebamugavust . Oled pikali laual , liigutada ei tohi , võid kõik ära rikkuda , kogu nägemise . Kui mulle oleks enne antud korraks tunda seda tunnet , mis seal laua peal oli , ma poleks kunagi nõustunud seda tegema . Sa oled nii abitu võõrastes kätes ja samas vastutad ise kõige eest ! Kogu keha tahaks liigutada , silm tahaks liigutada . Higi voolab . Kui laualt püsti tõusin , tuli kummastki silmast vett , nagu oleks klaasist läigatanud . Õues nägin tõesti ilma prillideta , ainult need kiirtepärjad olid tulede ümber . See oli <arv>. detsember , ammu juba pime . Aga need halod pidid alguses normaalsed olema . Muidu võivat juba järgmisel päeval tööle minna . Mina sain küll lugema hakata alles paari nädala pärast ja õieti alles kevadel . Halod võivat kaduda ka aastaga , isegi poolteisega . Päris aastat veel möödas pole ka . <arv> . Ma ei tea , kas ma pean siia lisama ka selle enesevigastuse , mis polnud küll kehaline , aga siiski , ja mis leidis aset just aasta enne silmaoperatsiooni . Müüsin maha oma Hiiumaa maja , kolmeteistkümnendal aastal . Pärast pikki kõhklusi ja mitut korda ümberotsustamist . Ostjad olid küll visad ja käisid peale , aga ükski kord polnud neil õigel ajal raha . Ma oleksin võinud juba sõlmitud eellepingu tühistada , sest nad läksid tähtajast üle , ja seda ma tahtsingi vahepeal teha , siis aga muutsin meelt . Viimasel õhtul enne notari juurde minekut lamasin seal majas üleval oma toas , mille ise olin paari aasta eest rehealuse peale ehitanud . Öö oli väga selge , kuu oli peaaegu täis ja paistis eredalt sisse . Läksin katuseakna juurde , tegin selle lahti , pistsin pea välja . Randa jooksvad lained metsa taga tegid oma tuttavat häält , kuu valgustas raagus tammevõra , kõik oli väga kirgas , süda oli valu täis . Mulle tundus , et see kuuvalgus ütleb mulle : ära tee seda , jää ! Kui siiski homme keelduda , notari juures ? Muidugi ma ei teinud seda . Amputatsioon viidi läbi . Varem ma ei uskunud , et kodu kaotus võib mulle midagi tähendada . Mis kodu ? Kodu võib olla igal pool . Ma olen ju vaba , tahan olla ju vaba ... Viimane ärasõit sealt majast oli küll väga raske . Oli <arv>. jaanuar , olin üksi , pidin veel viimaseid asju kokku korjama ja kokku pakkima . Õhtul magama heites tundsin , et ma ei jaksa seda teha . Aga hommikul päike paistis , kõiges väes ja ilus , peaaegu nagu kevadel . Maja on lõunapoolse nõlvaku peal , isegi madal talvine päike ulatub sinna paistma . See päike aitas mul sealt ära minna , nagu Helmilgi , sellel Perenaisel , kelle ma üheksa kuud varem olin vanadekodusse viinud . Ta ei jaksanud ka enne auto peale tulla , kui päike välja tuli . Siis ütles ukse peal , et nojah , päike tuli saatma . Kaks päeva pärast seda , kui Helmi oli vanadekodusse läinud , suri naabermajas see üksik vanapoiss , keda Helmi vahel " oma lapseks " nimetas , sest see oli olnud noor poisike , kui Helmi sinna Mäe talusse Eduardile mehele tuli , ja oli ikka nende õues mängimas käinud . Ta oli küüraka tüdruku laps . Teda kutsuti ta punase pea pärast elu aeg Rebaseks . Seal ta elas , oma pisikeses madalas majas , mida ma matuste ajal esimest korda seestpoolt nägin . Naist ei võtnud . Ükskord rääkis , et näe , nüüd on see metskonna istutatud mets vahele kasvanud , varem oli kahe talu vahelt lage ja ikka oli näha olnud , kui Helmi õue peal toimetas ja kaevul käis . Nüüd kuuluvad mõlemad majad sellele Ameerikasse läinud Jaanusele , kelle Helmi küll ise kutsus , lubas talu maad anda . Jaanus lubas ta koju tagasi tuua , kui maja ära ostab , aga pole küll tänini toonud . Helmi saab <arv> ja olevat vanadekodus sel sügisel hakanud mälu kaotama . Mulle jääb näriv kahetsus . Ja süü . Ja rikutud silmad , sest operatsiooni tegin ka maja raha eest . Selline tuli siis mu traumaatiline elulugu . Ma vaatan , et ma kaldun iga päev jutustama ühe uue eluloo . Kõik nad vastavad tõele . Valge hommik pärast pimedat ööd , ere hommik pärast eilset hämarat päeva . Vihma sadas , olin kella viieks juuksurile aja kinni pannud . Selle juuksuri juures olen ma juba kaks korda käinud . Ja kuigi viimane kord oli kevadel , umbes kuus kuud tagasi , oli sellel vanamooril meeles , et tema oli see , kes mu juukseid lõikas . Nii et peremees , lahke libeda naeratusega vanamees , pani just tema juurde mulle aja . Ei saa öelda , et tema lõikus mulle eriti oleks meeldinud : nudis väga ära . Ometi ma läksin sinna tagasi . Vanasse kohta on ikka lihtsam minna . Uues vaadatakse sind alati natuke vaenulikult . Võõras inimene . Sellist me pole enne näinud . Kui tuled kuue kuu järel teist korda , oled ikkagi natuke omainimene . Keegi ei taha uute inimestega harjuda muidu kui ainult läbi häda ja vastumeelselt . Bussi ei tulnud , peatuses oli palju rahvast , sain aru , et tuleb jala minna . Oma kallist vihmavarju ma muidugi kaasa polnud võtnud . Sügisvihm oli külm visa , vesi jooksis mööda nina alla . Juuksur ütles " oh-la-la ! " mul mantlit seljast võttes , see tilkus . Seletasin , et bussi ei olnud , seda number üheksakümmend kahte , arvatavasti oli kuskil manif , meeleavaldus . " Ja-jaa , politseinike meeleavaldus on ! " kinnitas salongi omanik . Juuksuriproua häälitses irooniliselt . Ta saatis Madame Baranoffi sõnarohkelt ära : " Mais oui , Madame Baranoff , bien sūr , Madame Baranoff . " Madame Baranoff oli igivana , hõredate punakaks toonitud juustega . Kui Madame Baranoff oli uksest väljas , pöördus ta minu poole : " Oh ! le papotement des femmes ! " Naiste vadin . Naeratasin vabandavalt . Vestlus vihmast ja asjaolu , et ma olin juba " tuntud inimene " avaldas ilmselt mõju . Proua suhtus mõistvalt minu soovi , et mitte liiga lühikeseks . Talv on käes , muidugi ! Vaatasin peeglist oma nägu . See oli vormitu ja ilmsete vananemise tunnustega . Noorpõlvepildid tunduvad juba ilusad , kuigi siis talusin ma oma nägu palju vähem kui nüüd . Olen ära harjunud , isegi oma näoga võib elu jooksul ära harjuda , mis siis veel muust rääkida ! Huvitav , et lühemad ja korralikult lõigatud juuksed mõjuvad siiski noorendavalt . Nagu oleks vanadus minnalaskmise sünonüüm . Ja kuigi soeng tuli lõpuks selline korralik kõrvalekammitud vanainimesesoeng , olin sellega väga rahul . Üksik muutub juhuslike inimkontaktide suhtes ülitundlikuks . Üleeile õhtul , kui K-le kirjutatud kirja postkontorisse viisin , teenindas mind leti taga üks aasia naine . Ta ei teadnud muidugi , mis tariif on Estonie , lõi selle arvutisse . Kiri oli paks ja raske . Kaksteist franki . Andsin talle paraja raha . Ta naeratas mulle ja see naeratus tundus täiesti siiras . Muidu on kõik need letitagused naeratused peaaegu nagu hammustused , torked , täidetud rutiinsest vihkamisest . Naeratasin talle vastu ja hetkel , kui kiri tuhmi sopsatusega tema käest kasti kukkus , tundsin sooja , juuksejuurteni tõusvat õnnetunnet . Mine sa võta kinni . Kas aasia naise naeratuse või selle K-le kirjutatud kirja sopsatuse pärast . Ta läks teele . Üks materiaalne sild maailmaga , kellegagi . Midagi muud kui e-mail . Oma käega kirjutatud , peaaegu nagu liha minu lihast . Võib-olla paari päeva pärast on ta Tartus , novembrihämaruses , sopsatab kirjakandja käest ühe mulle tundmatu maja tundmatus jahedas trepikojas tundmatusse postkasti . Ja ühed tundmatud käed võtavad selle sealt välja . Unes olin koos ühe tüdrukuga , kes oli mitu isikut korraga , kuskil Lõunamaa mere ääres . Lained olid suured ja sinised , pudenesid kõrges kaares valgeteks piiskadeks . Tüdruk käis vees , mina ei tahtnud uskuda , et meri on soe . Väljas oli vilu . Kütsin ahju , selleks olid mul suured kivisöekettad nagu käiakivid , auk keskel . Tegin puudest selle peale lõkke , siis ta läks põlema ja andis sooja , hõõguv süteks pudenev ketas . Ilm läks soojemaks , aga ketas põles ära . Jälle jahenes . Oleks pidanud uue alla panema . Eks õhtu poole . Kodus Pääskülas pidin ma koolist tulles keskkütteahju kütma . Puudeks olid vineerivabriku jäätmed , vineeriribad , mida pidi juppideks saagima või murdma . Need ajasid pindusid kätte ja saag neid väga hästi ei võtnud . Kui need juba korralikult põlesid , sai sütt peale panna . Toad olid külmad , kui ma koju tulin . Olin seal üksi . Vanaema oli meilt ära viidud . Kerisin ennast tugitooli , võtsin lohutuseks mõne mitu korda läbi loetud raamatu , " Muumitrolli " või " Aarete saare " . Ajapikku hakkasid radiaatorid soojaks minema . Üksindusega harjumine võtab ikka aega . Vähemalt <arv>–<arv> aastat . Öösel vaatasin telekast jaapani filmi " Teetseremooniameistri surm " ( Kei Kumai , <arv> ) . Või oleks õigem " Teeõpetaja surm " ( inglise keeles on Tea Master ) , see " tee " kahemõttelisus kaasa arvatud ? Olen seda kunagi varem näinud , aga tundub , et siis ei saanud eriti aru . Ma olen üldse väga aeglase arusaamisega . Ülikooli ajal kinoklubis ei saanud ma pooltest filmidest mõhkugi aru ja pooltest taipasin ainult midagi , miski neis liigutas mind . Teised oskasid nende filmide üle targalt arutada . Mõtlesin eile äkki , et võib-olla enamik inimesi lihtsalt tõepoolest ei saa sellistest filmidest aru . Sellepärast see algaski südaöö paiku . Iseenesest on selline film ju palju huvitavam kui korralikud arusaadavad filmid , kus toimub nii vähe , seda vähest koos hoidmas vaid mingi põnevuse traagelniit . Lineaarse jutustuse põnevus on eine ootuses suhu kogunev sülg . Neelad selle alla ja ongi kõik . See film oli hoopis teistmoodi põnev . Jättis väga tugeva järelmulje , hulga selgeid puhtaid pilte , mis praegugi teadvusesse tõusevad . Nagu see lumisel nõlval mungaonni ees rohelisest pilliroorennist nirisev vesi , selle vali katkematu hääl , mustas riides munk vee all valget juurikat pesemas . Lund oli seal üldse palju , lund ja kirsiõisi , muidugi mõista ; valgus lumel oli väga intensiivne , nagu maikuus . Jaapan on meist nii palju lõuna pool . Laias laastus räägib see film vabadusest . Vabadust vist ei saagi kätte võita . Kättevõidetud vabadus pole muud kui järgmine kong , võib-olla suurem , võib-olla hoopis väiksem kui see , millest ennast välja võitlesid . Vabadus jääb alati sinnapoole , aga ... Aga pole siiski midagi temast tähtsamat , vähemalt mõnede jaoks . Ja pole midagi okulteeritumat , kinnikaetumat meie ühiskonnas , võib-olla siiski igas ühiskonnas . Ükski ühiskond vabadust ei paku . See tuleb üles leida , välja kaevata . Aga kuidas taibata , kust ja kuidas , kui Teeõpetajat pole kuskilt võtta , kui traditsioon on kadunud ja midagi selletaolist ei peeta üldse vajalikukski ? Moodsas ühiskonnas okulteerib vabadust vabadus . Vabadusest on saanud obsessioon , obsessioon rahuldada oma ihasid , vabalt , piiritult tarbida . Selle vabaduse kvintessents on lennukiga lendamine , Concordiga ülehelikiirusel ühelt mandrilt teisele ; hermeetiliselt suletud alumiiniumtorus ookeani kohal kaaviari süüa . Seda teist vabadust raha eest ei saa , seda üldse ei " saa " mitte millegi " eest " . Aga selline mõttekäik on peaaegu võimatu . Kõike saab millegi eest . Ja selle millegi ühismõõt on lõppude lõpuks raha . Aga raha eest vabadust ei saa . Võib-olla mõne tee vabadusele on tõesti raha , ma ei tea sellest midagi . Kui kõike on ostetud , siis jääb osta eimiski . Selle eest võetakse kogu raha . Ja oledki prii , võib-olla . Vabadust saab olla , mitte omandada . Analüüsitagu seda lauset grammatiliselt , võib-olla on vabadus selles võimatuses , mis kahte lausepoolt rinnastab , olles siiski võimalik . See mungaonni ees lumisel nõlval roorennist nõusse pladisev vesi , külm ja läbipaistev , monotoonne ja kordumatu , see valge juurikas , kergelt teist värvi kui lumi , munga külmas veest punastes kätes , tuletas mulle midagi meelde . Ennast . Mind ennast oma kadunud õuel õhukese värske lume sees kaevu ääres nõlva all keset talvepäeva kõlatut valgust pimedast keldrist toodud porgandeid ja kartuleid pesemas . Kaevukoogu kägin , vee solin , punetavad käed , selja sirguajamine , vaikus , millest alati koorub mingeid hääli , mõne väikese linnu pehme lennuvurin , lume kukkumine sirelioksalt lumme . Alati on võimalik vaikuses minna veel sügavamale , talvepäeva vaikuse sees on veel teine vaikus , see , mis tuleb pärast kaevukoogu kriginat , lumepatsatust , tiivavurinat , enda südamelööke . Tumedad juurikad , kartulid ja porgandid ämbris läbipaistva vee all . See ämber keset valget lund . Mulle näib , et ennast ja oma vabadust otsides olen ma endast ja oma vabadusest kaugenenud . Võib-olla selleks , et teda näha . Vaadata siit kaugelt sellesse talvepäeva . Sest siis ma seda nii ei näinud . Ja veel : enne iseseisvust , kui poliitilist vabadust ei olnud , oli mulle mu enda vabadus selgem . Vabadusvõitlus mind tegelikult ei huvitanud , ega poliitika . See , mis revolutsiooni ajal raadios vabadusest räägiti ja lehes kirjutati , tundus sügavalt naeruväärne , lõppude lõpuks . Aga lõppude lõpuks ma läksin sellega kaasa . Ma olen konformist , kes ajuti kaldub sooritama nonkonformistlikke , suitsidaarseid akte . Vabaduse tulek tähendas raha tulekut . Kõigepealt ja üle kõige . Minagi tahtsin sellest osa saada , sellest imelisest kõigemõõdust , mis on raha . Aga üks tabamatu asi jääb selle mõõdu sfäärist välja ja see asi polegi asi , sest ta on vabadus , asjatus . Vabaduses on vabadusetee käimine veel keerulisem kui mittevabaduses , selles on meie aja paradoks . Ainus võimalus , mida näen : minna tuldud teed tagasi , otsida oma jälgi ühe ammuse talve lumelt . Minna veel kaugemale , veel sügavamale , sinna , kus sind veel polnudki sinuna . Kuskilt peab eksitus selguma , kuskilt peab saama hakata uuesti minema . Mul ei ole mingit muud Teeõpetajat kui see elu , mis ma olen elanud , teades ja teadmata , see elu , mis mind on elanud , algusest peale ja enne algust . Ma ei näe kedagi enda ees käivat , tulevikus , Õpetaja jälgi sellel alles sadamata lumel , hämarusse kadumas tema tumedat selga , millele järgneda . <arv>.<arv>.<arv> Hall hommik , vihm , hämar tuba . Kella kaheksa ajal hommikul helises telefon ; see oli ema , kes tahtis mulle rääkida võssa hädamaandumise teinud Kärdla lennukist . Aga ma olin sellest kuulnud juba eelmisel õhtul , kahest allikast . Hea , et merre ei kukkunud , külma ja pimedusse . Sellel ühel inimesel , kes surma sai , on muidugi ükskõik . See oli Eesti solidaarsusavaldus käesolevale õnnetustehooajale . Igati proportsionaalne ja sümboolne : siseliini lennuk maandus soisesse võssa , mitte linna , üks surnu . Siinsetesse raadiouudistesse see liiklusõnnetus muidugi ei jõudnud . Loodetavasti käivad lennukid ikka Kärdla vahet edasi . See lennureis on mulle alati meeldinud ja see värske niiske soolane mereõhk , mis Kärdla lennuväljal kohe ninna lööb . Koduõhk , nagu Juhan Liiv vist ütles . Uurisin eile õhtul jälle kord rituaalselt Eesti kaarti : kus võiks Eestis elada ? Eidaperes , Kolus , Kärus , Järvakandis , Tartus ? Sisemaal ... See oleks võib-olla midagi uut . Jõevesi oleks tume , keerised vulaksid vaevukuuldavalt . Tuulehoog käiks ohates läbi kuusiku . Rong huikaks metsa taga ... Tume , liiga tume . Tegelikult ei leidnud ma sealt kaardi pealt muud kui selle Hiiumaa keset eresiniseks värvitud merd . Vahel ta on sinine ka , ma tean , seal Kõpu lõunarannal . Seal on valgust . Ma ei tea , kui valida saaks , elaks mõnel teisel saarel , kus oleks veelgi rohkem valgust , tuul suhiseks piiniates ja küpressides , väga võimalik . Kuigi see pole kindel . Võimatusel kiinduda inimesse olen ma kiindunud ühesse maasse , saarde , kaldasse , valgusesse ja pimedusse . Ma pole vaba ega tahagi vist olla , tahan vaid elada rahus oma mittevabadust . Telekast näidati õhtul Patagooniat . See koht , need saarteräbud seal antipoodil on mulle alati huvi pakkunud . Nüüd siis sain neid näha . Metsik , sünge paik , midagi pole öelda , päris peibutav . Talveõhtu valgus merel tuli tuttav ette . Ja kõikide saarte inimestes vist on midagi sarnast , see teatud leebe resignatsioon , põikpäisus , antisotsiaalne vabadusekihk . Sellest hoolimata või seda enam , et saar on ju ka nagu vangla . Saari ongi kasutatud vanglatena , see on klassika . Sardiinia rannikult näidati mulle ühte tänini tegutsevat vanglasaart , selle vaatamine " vaba " kalda valgelt liivalt täitis südame korraks rõõmukihvatusega : ma olen siiski vaba . Nemad seal ei saa ära . Nagu ka Tristan da Cunha elanikud . Kuigi Briti alamad , pole neil ( või polnud tänini , Tony Blair vist lubas seda asja muuta ) Briti passe . Ja transpordilaev Tristan da Cunhale käib Lõuna-Aafrikast üks kord aastas . See on ainus võimalus tulla ja minna . Juhtuvat vahel sedagi , et tormine meri ei lase paatidel laeva juurde sõita ( randuda ei saa see niikuinii ) ja laev sõidab sama targalt tagasi , koos posti ja varustusega . Pealegi olevat reis väga kallis , eriti saareelanikele , kelle ainsaks äriks on langustide püük ja külmutamine . Saarel on kuberner ja politseinik , kes aeg-ajalt poistele trahvi teeb – mootorrattaga lubatud sõidukiiruse ületamise eest . Kuberneri juurest saab ragiseva raadiotelefoniga helistada . Televisioon ei paista , ilmselt pole ükski satelliit suunatud sellele tühjale Lõuna-Atlandile . Kuid videokassetid teevad siiski oma töö : saare noored unistavad elust mujal . Inimesed elavad Tristan da Cunhal alates XIX sajandist , seitsme valge perekonna järeltulijad , praegu umbes <arv> hinge . Üks tüdruk dokfilmis , kust ma kõike seda nägin , kurtis , et oleks vähemalt kaks küla , saaks vahepeal teise külla minna . See-eest on kartulipõllulapid külast eemal , seal on igal perekonnal ka mingi onn , umbes nagu suvila . Kartulikasvatus on nagu sport : kellel tulevad ilusamad ja suuremad ; selleks on igasugu nõkse , nagu kalaga väetamine jne. Kala ja kartul on põhitoit , nagu Vilsandil Suumani luuletuses . Kartulilapid ja peaaegu kultuslik tants selle ainsa toitva põllukultuuri ümber tuli mulle väga tuttav ette : täpselt nagu Hiiumaal Kõpus . Kõik , mis väljastpoolt tuleb , nagu õlu ja küpsised , on Tristan da Cunhal väga kallis . Siiski on saarel ka üks kohvik , baaridaamiks on lapsega tüdruk . Tema läheks küll ära , kui saaks . Üldse tahtsid tüdrukud rohkem ära minna kui poisid . Poisid on konformistlikumad . Majad on harilikud väikesed Euroopa alevimajad , elu üldse on kõige tavalisem elu . Film oli ehitatud ühe noore naise koduskäigu ümber . Postilaeva iga-aastast visiiti kasutades ( laev seisab reidil nädalapäevad ) oli ta tulnud oma vanemaid vaatama ja neile nende paari-kolmeaastast lapselast näitama . See naine oli Inglismaale mehele läinud . Ta rääkis , et unes näeb ta aina Tristan da Cunhat . Ma kujutan ette , et see Londoni eeslinn , kus ta elab , on muidugi väga lohutu ja inetu Tristan da Cunha lõputu ookeanivalgusega võrreldes . Seal elab ta ühte maailma kõige tavalisemat elu , uppudes miljonite sarnaste elude massi . Tristan da Cunhal elas ta ühes maailma kõige ebaharilikumas eksistentsis , aga ta ei teadnud seda . Ja seal polegi midagi ebaharilikku . Elu on igal pool põhiliselt harilik . Ikkagi mulle tundub , ma ei tea miks , et Tristan da Cunhal on vabaduseks rohkem võimalust kui kuskil Londonis või Pariisis , kus võib kohata keda või mida tahes ja minna iga kell kuhu tahes ( kui ainult raha on ) . Inimhulk oma võimalustega tundub rohkem ahistavat kui loodus oma paratamatusega . Seal on kujutluse jaoks rohkem ruumi ja küllap siis vabadus ongi kujutlus , see lõputu eneselaiendus tühjusse . Ma ei tea tõepoolest , kas vabadusel on suurt pistmist võrdsuse ja vendlusega , nende sõnadega , mis siin Prantsusmaal on üksteise kõrvale raiutud linnavalitsuste ja avalike turuhallide uste kohale . Või kas neil kolmel sõnal on mingit pistmist linnavalitsustes sõlmitavate tsiviilabielude ja turuhallis müüdava kala ja lihaga . Vabadus , võrdsus ja vendlus kuuluvad ehk kokku küll , aga ainult üksinduses . Eremiit oma eraklas võib tunda end täiesti võrdse ja vennalikuna kogu eemalviibiva inimkonna suhtes . Jumala juurest , nagu ta seda inimkonda vaatab . Seal Patagooniaski oli üks selline küla , mida Tšiili sõjaväe varustuslaev külastas vaid korra aastas , enne talve ja väinade jäätumist . Riiki , paistab , on vabana elamiseks siiski hädasti vaja . Ja inimesed elavad seal , kuhu nad elama on juhtunud , üldiselt . Ainult vähesed vahetavad radikaalselt oma elukohta või on sunnitud seda tegema , kui neid kodust pakku aetakse . Sest <arv> korda elu jooksul kolimine ühtede Ameerika Ühendriikide piires pole ju eriti radikaalsem kui Tristan da Cunha ühest majast teise asumine . Mõni võtab ette teekonna Erinevusse . Miks , ei tea . Kui Tristan da Cunha vulkaan kolmkümmend aastat tagasi purskama hakkas , evakueeriti sealt kõik elanikud Inglismaale : nad said endale Briti passid ja puha . Aga nad nõudsid , et nad koju tagasi viidaks . Mis siin Inglismaal head on ? küsisid nad pahaselt . Meile ei meeldi siin . Neilt võeti passid käest ära ja viidigi tagasi . Koju . Huvitav , kas nad nüüd , kui neile antakse vabadus , siiski jätavad oma saare maha ja lahkuvad , nii nagu nad ükskord sinna tulid ? Et sulada neisse monstrumlinnadesse , mis näib olevat inimkonna saatus . Kõik maad oma piiridega on nagu saared . Iga maa on üks seikluslik avastus- , vallutus- ja asustuslugu . Siit kaugelt , kuigi mitte ju nii väga kaugelt , aga mõtteliselt siiski väga kaugelt , tundub Eesti tõesti saarena . Ema jutu järgi on seal praegu lumi maas . Kujutan liigagi hästi ette meie lumist aeda , õunapuid ja mände , mis akendest paistavad , toidukeetmise lõhna . Vaba olen ma võib-olla ükskord siis , kui see pilt , see lõhn , see tunne , see mälestus , mis kogu reaalsuse endasse sulgeb , mind enam ei ahista . Mitte siis , kui ma võin põgeneda Hiiumaale , Pariisi , Patagooniasse , vaid siis , kui Pääsküla hoovikoerte haukumine , lumised tänavad ja kurvad tuled ei osata enam mu absoluutset piiratust , suletust sellesse , milleks ma vastu tahtmist olen saanud . Siis , kui kõik mulle päriselt meelde tuleb , kaob see halvav nostalgia millegi nimetu , kaotatu järele , mille ma ekslikult aina paigutan tulevikku . Taevas on ilmaennustuse vastaselt siniseid laike . Kuldnokk laseb telekaantennil vaikselt vilet . Üks kaelustuvi käis hommikul akna taga . Siin on kaelustuvi linnalind . Eestis võib metsades küll kuulda tema ulutamist , aga teda ennast näeb harva . Eile õhtul laulis üks musträstas majakatusel , ilm oli äkki soojemaks läinud . See oli Levallois's , selles eeslinnas , mis algab kohe siit ringbulvari tagant . Läbi Levallois' jõe äärde jalutades mõtlesin , et linngi on saar . Mida suurem ja võimsam linn , seda saarem . Kõik muu on siit linnast nii kaugel ; kuhugi minemise võimalus on küll alati teoreetiliselt olemas , koguni väga palju võimalusi , aga tegelikult ma ei lähe kuhugi , linn hoiab kinni , äraminek nõuab liiga suurt jõupingutust . Suurde linna ihalevad paljud ja paljud ihalevad suurest linnast ära . Võib-olla see , et rongid ja lennukid viivad siit tõesti igale poole , takistabki kuhugi minemast . Ma olen kindel , et Pariisis on tuhandeid inimesi , kes on siin sündinud ega ole elu jooksul siit kuhugi saanud , kaugemale oma eeslinnast . Sest see linn ise on veel omakorda saar keset kurbade eeslinnade merd . Ja linna keskel on saar , kust ta on alguse saanud , õieti kaks saart , Cité ja Saint-Louis . See viimane on hea rahulik koht . Seal ei ole eriti liiklust , majad on väga vanad , Teise Keisririigi aegsest ümberehitusest puutumata , ebapariislikud , algpariislikud . Eeslinnades , kus elab nii umbes <arv> miljonit , võib unistada sellest , kuidas saada Pariisi kahe miljoni hulka , intra muros , müüride sisse , nagu ikka veel öeldakse ; edasi , olles juba intra muros , võib unistada sellest , kuidas saada mõnesaja või tuhatkonna Saint-Louis' saare asuka hulka . Unistuste vektor , nagu näha , viib olevikust minevikku , mitte tulevikku , nagu arvatakse . Me oskame unistada ainult sellest , mis on olnud , meie elus või enne meid . Saint-Louis' saarel , suhtelises vaikuses ja vaatega jõele , võib unistada vist veel ainult suuremast vaikusest , elust maal . Aga ikkagi , miks saar on nii köitev kujutlus ? Kauge saar , üksik saar , oma saar . Vähemalt mõnedele köitev . Mulle tundub , et on kohe üks liik inimesi , keda veab saartele või kes vähemalt unistavad saarest , elust saarel . ( Lätlane või leedulane olla oleks ikka kesine saatus , neil polegi saari ! ) Neid inimesi näib ühendavat miski , mida võib parema sõna puudusel nimetada religioosseks otsinguks , kui mitte jumalaotsinguks . Või eneseotsinguks , selleks endasünnituseks , millest Enno ikka sonib . Üksik saar – ja iga saar on kujutluses üksik saar , eriti veel arvestades selle mõiste kahemõttelisust : saar ise on üksi ja inimene saarel on üksi – on maailm enne inimese loomist . Aadam jääb sinna tukkuma , täies teadmatuses endast , sünnitab Eva , oma peegli , kes ulatab talle puu otsast eneseteadvuse . Robinson pannakse kõigepealt proovile oma inimlikkuses , enne kui temagi endale oma Reede " sünnitab " . Iga inimene on saar , iseenda üksik saar . Saarele asumine on selle olukorra sümboolne realiseerimine . Et tunda saada saare piisavust ja piiratust , seda teravat äraigatsust , enda piiridest väljaigatsust . Saar on merelindude pesapaik . Kui pojad on koorunud , peavad nad merele minema . ( Suuman : Ju emakoskel kuskil oma poegi/ nüüd välja viskamas on õõnsast puust ... ) Saared , kus ma olen käinud ( jätan märkimata asustamata laiud ) , tärniga märgin ööbimise . Seegi on elulugu . Katsun olla kronoloogiline : Aegna ( ma pole kindel , aga lapsena oleksin nagu seal käinud ) Tauksi ( ükskord ema-isa ja naabrirahvaga , nende paadiga maasikal , mäletan kõhedat vaikust seal lagendikel ) Saaremaa* Vilsandi* Hiiumaa* Kassari ( siiski ka saar , Hiiumaast erinev ) Saarnaki* Hanikatsi Vormsi* Ouessant* , bretooni keeles Enez Eussa ( <arv> juuni , see on Bretagne'i poolsaare läänetipust läänes ) Bréhat ( Bretagne'ist lõunas , kuulus oma pehme kliima , varakevadiste värskete kartulite poolest ) Sardiinia* San Pietro ( Sardiinia külje all ) Kreeta* Muhumaa* ( läbisõidul muidugi enne Saaremaad , aga ööbisin seal esimest korda alles ülemöödunud suvel , avastades ühtlasi , et tegu on täitsa erineva saarega , omaette maailmaga , hoolimata tammist , mis teda Saaremaa külge seob ; iga saar on omaette maailm , erinev kõigist teistest , selles pole kahtlust ) Kõinastu ( olen küll seal klibuvallil päikese käes tukastanud , aga mitte ööbinud . Seal on palju inimestest mahajäetud saare kurbust . ) <arv> kokku , <arv> öömajaga . Kumari* laiu võiks ehk nimekirja võtta , sest sealgi sai ööbitud , kooli ajal , kui Matsalus abitööline olin , ja teda võib ka asustatute hulka lugeda , sest kunagi oli seal olnud talikõrts ( jääteel ) . Kus tahaks käia : Ruhnu ( Osmussaar , Abruka ) , Tristan da Cunha , Tulemaa . Aga suures linnas võid sa oma saarelikkust võib-olla veel teravamalt realiseerida kui kuskil saarel . Võib-olla selles on ka osa suurte linnade külgetõmbest : igatsus olla saar , mille kõiki kaldaid lakkamatult uhub inimmeri , inimeste võõras elu . Igaüks kannab rahvahulgas oma saarelikkust , oma üksikust , tühjust enda ümber . Oma korteri aknast näen ma õhtul tulesid teiste korterite akendes sealpool hoovi , majakaid sealpool lagedat merd . Ma tean mõndagi nende elude monotoonsest pilkumisest . Kes millal tõuseb , millal luugid ette tõmbab , millal köögis tule põlema paneb , millal kustutab ; millal astub see katusekorruse vanamees , hommikumantel seljas , hommikupäikese prožektorikiirtesse , mis talvel tungivad sügavale tema vanade tumedate asjade keskele ; millal teise katusekorteri noorpaar , olgu see lopsakas naine või turske mees , oma magamistoa kardinad pühapäeva hommikul eest ära tõmbab ; või et neid , kelle korter on otse minu vastas ja kust õhtuti paistavad lambi all lugeva naise jalad ja raamat , pole üle nädalavahetuse kodus , luugid on neljapäevast pühapäeva õhtuni ees , küllap on neil kuskil maal , mere taga , koht , kuhu minna . Ka kõige sügavamal öösel vist pole kogu hoovisügavik päris pime , kuskil aknas on ikka tuli . Ja kunagi ei saa ma nende ülemereeludest rohkem teada , ega tahagi . Nagu nemad minu omast , millest , muide , polegi midagi teada saada . Mina aga tahaksin enda kohta seda teada saada , kas ma tõepoolest tahan kirjutada või teen ma seda ainult harjumusest , parema puudumisel . Või olenebki see , mida ma tõepoolest tahan , ainult harjumusest . Kellele saab harjumuseks armastus , kellele kirjutus . On küllalt inimesi , kes peavad perioodiliselt arendama mõnda uut armulugu , sest muidu tundub elu neile mõttetu , tühjana . Teised peavad käima iga pühapäev hobuste võiduajamist vaatamas ja panuseid tegemas . Mina pean kirjutama . See on minu kommerts , minu väliskaubandus teiste saartega . Öösel nägin äärmiselt häirivat varguseunenägu . Ööbisin kuskil öömajas ; kui sealt koju tulin , nägin , et aken on poollahti , tähendab , vargad on käinud . Lõpuks see pidi ju juhtuma . Vargad saavad alati akna lahti . See oli Herne tänava hoovimaja , madal ühekordne lobudik , aga asus Pariisis . Juba aknast nägin , et ülemiselt riiulilt on raamatuid puudu . See oli üllatav : minu meelest vargad raamatuid ei taha . Need pidid olema prantsuskeelsed raamatud , sest eestikeelsetest ei saa siin ju keegi aru ja nendega pole midagi teha . Astusin tuppa . Aknaalune oli tühi . Kirjutuslaud oli ära viidud , see Pääskülast pärit üheksa sahtliga klassikaline nõukogude kirjutuslaud , mis jäi lõpuks Hiiumaale mahamüüdud majja . Mõtlesin , kuidas seda politseile kirjeldada : peamine oli ära märkida sahtlite arv . Samas : kas on mõtet politseid alarmeerida ? Mis ma ütlen neile oma öise kodust äraolemise kohta ? Ja see joodik peremees , kellelt ma korterit viieteist rubla eest kuus üürin ja kes ise elab mujal , võib vahele jääda sissekirjutusrežiimi rikkumise pärast ... Ja politsei võib uurima hakata , mida ma üldse siin Pariisis teen . Nii et politseilt abi ei saa . Siis tuli mulle meelde arvuti : see on kindlasti läinud , koos kõigega , mis olen kirjutanud ja mida ma disketi peale võtnud pole , mitu viimast päeva . Läksin ruttu teise tuppa ( Herne tänaval oli seal tegelikult köök ) : arvuti oli laua peal alles . Küll aga oli kaasa viidud sinine kirjutuslauatool ja üks painutatud jalgadega vineertool oli katki astutud , ilmselt ülemistelt riiulitelt midagi otsides . Kas polegi enam ühtegi tooli ? Üks vana kirjutuslauatool , tegelikult see , millega olin arvuti taga istunud , oli siiski alles . Nii et kokkuvõttes polnud kahjud kuigi suured . Kas keegi oli varastele peale sattunud ? Aga keegi ei kahtlusta vargust , kui majast mööblit välja tassitakse – see on ilmselt kolimine . Nad võivad tagasi tulla ... Kas ma ikka ukse panin enda järelt lukku ? Ja see aken tuleb riivi panna ... Ma ei tohi kodust ära minna , või kui lähen , panen tuled põlema , lasen rulood alla ... Ühesõnaga , see varguseunenägu äratas mu üles ja pärast ei saanud tükk aega magama jääda . Alt poisid tulid koju ( nad tulevad tihti vastu hommikut , jumal teab , millega nad tegelevad , käivad pidudel ? ) , panid vee jooksma ja torud undama , üks naeris kõva häälega . Majja tungimise unenäod kuuluvad unenägude repertuaari . Kord on keegi nagu ukse taga , kord võib ta olla juba majas , kord on ta seal käinud ... Agressioonihirm , enda terviklikkuse kaotamise hirm : ma ei ole oma teadvuses üksi , minu äraolekul ( magades ? ) käib seal veel keegi , võõras , ohtlik ... Tokk , tokk , tokk . Aga mitte tihane , vaid suur haamer . Kuskil all lõhutakse vist seina . Juba oma poolteist tundi , poole üheksast saadik . See kajab kogu majas vastu . Väljas sajab . Kuidagi ei taha valgeks minna . Peas valutab , aga läheb üle . Šveitsis sõitis eile üks lennuk võssa , just nagu Hiiumaal . Õhtustes uudistes näidati lennuki tükke puude vahel . Hiiumaa õnnetusest pole ma rohkem pilte näinud kui ühte pimedat ülesvõtet internetist , nüüd nägin siis seda Šveitsi oma . Valge punaste kirjadega lennukisaba sügisese metsa all . Crossair , see , mis pankrotti läinud Swissairi üle võtab . Berliin–Zürich , nii et ka peaaegu siseliin , neljamootoriline " väike " lennuk , nagu uudistes öeldi : Euroopa kohta väike , Eestis oleks see juba suur lennuk . Kolmkümmend kolm inimest pardal . Andmeid oli üheksast " imekombel pääsenust " ( miraculés ) . Kolm kilomeetrit enne maandumisrada . Kuna telekast tõesti midagi ei tulnud , lugesin läbi Pessoa " Pankur-anarhisti " . Lugemisega on vahel raske mõtteid endast eemale saada . Märkad , et oled lugenud terve lõigu , aga peas on keerelnud ainult mingi mõttetu refrään oma elust . Mingi kahetsuselitaania . Telekas on selles mõttes parem . Huvitav , kuidas siis oleks , kui ma oleksin lapsest saadik teleka ees kasvanud nagu " tänapäeva lapsed " , vähemalt rikastes maades , Eestis vist ka . Juba siis kasvasid mu klassikaaslased teleka ees , sest neil oli kodus Soome televisioon . Sealt tuli " Cannon " ja ma ei mäleta veel mis . Muust poisid koolis ei rääkinudki , kui et mida see või teine seriaalitegelane tegi , kuidas hüppas , kuidas lendas . Võtsin vestlusest osa , polnud üldse raske muljet jätta , et ma olen ka vaadanud , sest igaüks tahtis rääkida , kedagi ei huvitanud , mis teine räägib . Olin tänuväärt kuulaja , vaatasin Soome TVd nende silmadega . Peab siiski ütlema , et nende jutustus oli küllalt vaene ja oskamatu , ma ei saanud kunagi aru , mis seal siis päriselt toimub . Kord reetsin ennast Mardi ees sellega , et hüüatasin imestunult : kas Cannon on siis paks ? Olin teda kogu aeg teistsugusena ette kujutanud . Mart oli korralik poiss , nad elasid kahekordses majas , käisin vahel tema pool mängimas . Ma oleksin tahtnud , et meil oleks ka selline kahekordne maja olnud . Teiste elu tundus mulle normaalsem kui meie oma . Mardi isa oli insener , ema vist õpetaja . Nüüd hiljuti kuulsin , et ta on surnud . Saanud südamerabanduse . Õppis ka TPIs inseneriks , pärast läks ärisse , olevat Laagris maja ehitanud . Mina teda täiskasvanud mehena näinud pole , sellepärast kujutan teda ikka ette vibaliku , natuke närvilise poisina . Ta on minu teada teine mu Leegi tänava kooli klassikaaslastest , kes surnud on . Esimene oli O. , ta oli kindlasti kõige andekam , vähemalt matemaatikas , midagi geeniusetaolist . Aga ta oli natuke imelik , ta riided olid alati mustad , teda kiusati . Minagi lõin talle raamatuga pähe . Ma polnud parem kui teised . Ometi me läksime üksvahe koos koju , sest meil oli ühine tee . Nende maja oli kohe majapidamistarvete poe taga ( see oli väike pood , kus seisis plekkvanne ja ämbreid , lõhnas alati petrooli järele , sest seal müüdi ka petrooli , letil oli vastav kraaniga nõu nagu mahlamüüginõu toidupoes ) . O. maja asus suure hooletusse jäetud aia sügavuses . Ta ei kutsunud mind kunagi sisse . Ta ei tulnud kunagi ka minuga kaasa kommi ostma , kamabatooni ( <arv> kop. sada grammi ) või Komeeti ( <arv> kop. ) või Kasekest ( see oli kallim komm , vist <arv> kop. ) , sada või viiskümmend grammi , kuidas kopikaid oli . Nüüd ma mõtlen , et tal vist polnud raha ja ta häbenes oma kodu . Ta vist elas ainult vanaemaga või midagi sellist . Koduteel ta luiskas küll oma elust maad ja ilmad kokku . Selle valetamise pärast ma teda vahel vihkasin ka . Mina ei osanud kunagi niimoodi valetada . Aga siis ma vist hakkasin teda häbenema ja tahtsin Taavile , oma uuele pinginaabrile näidata , et minagi kuulun kampa ja kiusan O-d . Siis ma lõingi talle raamatuga pähe . Ükskord pidin veel O. vanaema ees aru andma . Kartsin karistust , mis võib järgneda . O. viidi teise kooli ja rohkem ma teda ei näinud . Ülikooli ajal kuulsin , et sellenimeline füüsikatudeng oli ennast tornühika rõdult alla heitnud või alla kukkunud . Aga telekat ma vaatasin lapsepõlves , jah , haruldaselt vähe . " Horoskoopi " ja midagi veel , mida kogu perega vaadati . Hiljuti näidati siin ühte <arv>. aasta laulu , videot või nii , sel ajal veel ei osatud neid teha . Meeleolu oli täpselt sama mis " Horoskoobis " . Veel enam , ka Prantsusmaal tehti sel ajal välismaa viisidele omad sõnad , peaaegu alati . Ülim optimism . Seda ma mäletan küll . Ma olin igati tehnilise progressi ja rahuvõitluse poolt . Ma teadsin , et elu läheb paremaks . Meile osteti külmkapp , hiljem pesumasin Riga , mis tsentrifuugis . Külmkapp on Pääskülas tänini sama , kui nad seda just sel sügisel pole välja vahetanud . Sellest ikka räägitakse . Majale ehitati üks suur tuba juurde , seni magasime neljakesi , õed , vanaema ja mina , ühes väikeses toas ; voodite vahel olid ainult kitsad käigud , õed magasid ühes voodis . Sektsioonkappi veel polnud , aga selle omandamisest juba räägiti . Eest kollase riidega VEF-radioola peal sai plaate kuulata . Pärast said õed endale Astra magnetofoni ja lindistasid Black Sabbathit , Electic Light Orcestrat ( mulle tundub ) ja teisi selleaegseid punte . Need on mul meelest ära läinud . Ma pole popkultuuris kunagi kuigi tugev olnud , pole nagu huvitanud , kuigi õe makki tassisin küll klassiõhtutele ( see oli paras kohver , aga vedasin teda vapralt , kooli oli oma paar kilomeetrit ) ja olin peaaegu diskori eest . Tahtsin teeselda ajaga kaasaskäimist , kuigi aimasin oma suureks meelehärmiks , et kuulun maailma , mis ajaga kaasas ei käi , mis jääb kõrvale , millest aeg mööda käib . Keskkoolis arendasin seda attituudi juba teadlikult ja ei vaadanud suurt üldse telekat . Sellepärast filmikeel vist jäigi mulle pikaks ajaks arusaamatuks . Ja tõtt-öelda ei talu ma siiamaani eriti mängufilme , enamikku neist . Nüüd tehakse mängufilme , mis jäljendavad reaalsust , reportaaži , aga esimese kolmekümne sekundi jooksul on selge , et tegemist on mängufilmiga : inimesed räägivad valesti , tegemist on tegelastega . Kõik on tehtud natuke huvitavamaks kui elus ja see on igav . Tõsielufilmide igavus on huvitavam . Seal taga on midagi . Mängufilmi taga pole muud kui ühe edeva kirjaniku väljamõeldis ja ühe türannist režissööri manipulatsioonid . Pluss salgake näitlejaid , kes peavad ennast millekski jumalataoliseks . Ma tahaks ikka teada , mis päriselt on . Ülikooli ajal Järistes ja Tartus mul muidugi telekat polnud , ei tulnud selle pealegi , et peaks telekas olema . Hiiumaal polnud ka oma seitse aastat . Kuidagi õnnestus aeg mööda saata . Paistab , et nüüd olen loobunud , alla andnud . See vist ongi vananemine ja tundub sellisena küll täiesti mõttetu . Eileõhtustes uudistes näidati lõpuks , peale Afagnistani tolmu ja mudžahiidide tuules lehvivate hallide hõlstide , lennukirusude , poliitikute valelike nägude ja muu tavapärase veel ühte Ameerika imelast , <arv>-aastast viiuldajat Hillary Hahni , kes oli tulnud Euroopasse turneele . Ta mängis tõsise näoga ja ülimalt keskendunult Bachi kõige raskemaid soolopalu . Sellist tungi klassikalise muusika kontserdile polevat ammu nähtud . Tüdruk rääkis , et neil kodus polnud telekat ( mis peab Ameerikas küll üsna haruldane olema ) ja kuni <arv>-<arv>-aastaseni ei kuulanud ta muud kui klassikaraadiot . Juba lapsena olevat ta kõigi kohaliku orkestri mängijatega tutvuse sõlminud . Mõned teavad tõesti juba sündides , mis neist saama peab , ja see neist saabki . Kadestusväärselt terviklikud , üheleainsale asjale pühendatud elud . Nagu oleks inkarnatsioon olemas : kellegi poolelijäänud elu jätkamine uuelt teadlikkuse tasandilt . Enam pole vaja proovida ega otsida , tuleb ainult lõpetada see täiusetee , mille läbikäimine ühe elu jooksul pole muidugi võimalik : ei jõua . Ja mõnikord tuleb kasvada kaugel massikultuurist , et massikultuuris nähtuseks saada . Minagi tahaksin tema Bachi kuulata , minagi tahaksin omal moel massikultuurist osa saada . Mulle meeldib lehitseda ja osta kõige uuemaid , just ilmunud raamatuid , neid , millest " räägitakse " . Olla selle aja vaimus , mis ometi mulle on võõras . Võib-olla selles ongi asi . Ühed elavad instinktiivselt oma aega , teised katsuvad sellest väljastpoolt aru saada , nagu selleks , et viia teade sellest kummalisest tsivilisatsioonist , kuhu nad on sündinud , sinna , kust nad on pärit . Minevikku . Kultuuri . Tegelikult ma tahtsin kirjutada armastusest . Ma tahan temaga arveid õiendada , selle suurima kristlik-romantilise valega , mille paine all me elame . Maroko poisid rääkisid telekas , et kui nad tahavad oma tüdrukule öelda , et nad armastavad teda , siis nad ütlevad je t'aime , prantsuse keeles . See olevat midagi , mis kuulub Euroopa kultuuri juurde . Kultuurilisest fiktsioonist on saanud universaalne tunne . Mõtlesin sellest eile Saint-Germaini metsas jalutades . Puud on nädalaga hõredamaks jäänud , mets valgemaks saanud . Õigemini kollasemaks , sest seda kollast kumab igale poole . Lõhn on muutunud . Langenud lehed hakkavad kopitama ja kõdunema , kollaseks põlenud roheline põleb aegamööda mustaks . Valge hommik , päike väljas , tunne teine . Unenäod olid ka teised , osalt meeldivad . Mind armastas mitu vanemat naist , eriti üks hallipäine , umbes neljakümnene ( nagu oleksin ma ise noorem ! ) väliseestlane , kes tahtis kangesti rääkida oma lugu ja surus ennast minu vastu . See polnud ebameeldiv . Selles oli soojust ja turvalisust . Mõtlesin : ehk see ongi mu elu . Seal oli veel külalisi , mul oli külmkapis pudel punast veini ja juustu . Kaur oli ka seal , väitis , et juust haiseb . Otsisin , milline juust . See oli maal , talust paistis küntud põld ja raagus mets . See pidi olema mu ema kodukoht enne kaevanduse tegemist . Kas metsaserv paistis samasugusena kui siis ? Oli ta äratuntav ? Saunakatla all hingitses tuli , nagu ikka mu unenägudes . Korsten oli juba päris kuumaks läinud . See oli uus korsten , Tšehhi oma . Eile tõin nahkjaki puhastusest ära . Puhastamine maksis <arv> franki ja puhtaks ta läinud ei olnud , küll aga inetuks , karedaks , võõraks . Tundsin ennast sandisti . Raha kulutamine riietele on nii mõttetu , eriti kui mina seda teen . Vitriinid siin linnas , mis minus kümme aastat tagasi , üksteist aastat tagasi , esimene kord , äratasid iha , tekitavad nüüd vaid tüütust , isegi vastikust . Vastikust küllap enda kunagise iha vastu teha ennast riietega teiseks , inimeste sarnaseks . Nagu nimme oli postiga tulnud Viidingu–Rätsepa " Olevuste " tekst ( seal on ka riietest : olevused tahavad inimesteks saada , otsivad prügimäelt riideid ) , Petersoni saadetud , seoses Caeni festivaliga . Ta tahab minu arvamust . Aga ma ei oska midagi arvata . Enamuse kultuurinähtuste kohta ei oska ma mitte midagi arvata . Ega ta vist siin eriti lähe , selleks on ta liiga kõrgkirjanduslik , ionescolik . Prantslased ootavad meilt midagi pärismaalaslikumat , metsikumat , elulisemat . Poliitilist intriigi , nagu oli selles soomlase näidendis , mille proovi Caenis nägin : seal oli vist kommunistist ema ja rebasetüdrukust , loomakaitseaktivistist-terroristist tütar , või oli ema , vastupidi , parempoolne konservatiiv , vahet pole . Aga olevuste plaan saada inimeseks , sel teel , et nad kõik meelde tuletavad , tundus mulle väga tuttav . Just nagu mina . Peale selle tuletas see tekst muidugi meelde Juhan Viidingut , tema häält ja olekut . Ja seda omamoodi turvalist ja lapsikut aega , mille juurde ta kuulus , mille juurde kuuluvad Becketti " Õnnelikud päevad " Draamateatri laval ( Viiding koopas , Willina : " Orikas on kohitsetud isane siga " ) ja mille lõppu ta ei osanudki üle elada . Tema enesetapp ( " Aeglast enesetappu/ ei anna ma kunagi endale andeks./ See saagu mu elu/ truuduse vandeks . " ) oli omamoodi vapper . Omamoodi lapsik , tema viimane ülesastumine . Mõtlesin eile päevases hallis vihmasajus Ternes'i väljakul üle tänava minnes , et jaapanlaste seppuku mõte on see , et sa sured teadvusel olles , realiseerid täielikult oma teo . Selles mõttes on ta isegi vähem vägivaldne kui püstol või nöör või tabletid . Siis sa ei jõua aru saada . Tema , Juhan , jõudis aru saada . Tal jäi selleks küllalt aega , seal maal ja pimedas , kui oli oma sooned läbi lõiganud . Seesama Lembit Peterson rääkis mulle läinud kevadel Saint-Micheli bulvari kohvikus , kuidas see oli olnud . Seegi oli seppuku , eesti moodi , Juhan Viidingu moodi , Jüri Üdi moodi , selle kadunud aja moodi , kui meil veel oli kultuur ja me lapsikult sellesse uskusime . Ternes'i väljakul olin sellepärast , et käisin seal Fnacis . Pärast mõttetu nahkjaki mõttetu puhastuse peale mõttetu raha raiskamist tundsin vajadust veel raha raisata , see eelmine raiskamine uuega tühistada . Osta mõni raamat või plaat . Kuulasin alguses Hillary Hahni Bachi-salvestist , aga see tundus liiga ameerikalik , võib-olla , siiski . Lõpuks ostsin seda , mida ma ikka olen ostnud : kahed Bachi kantaadid . Leinakantaadid , novembriks , ja jõulukantaadid , detsembriks . Nüüd ma ei tea , kas ma ikka tahangi neid kuulata . Olen ma üldse kunagi muusikat kuulata tahtnud ? Ma ei tunne muusikat . Muusika on suur , särav ja keeruline , mina olen väike , tume ja lihtne . Sobib mul siis muusikat kuulata ? Tõsi , vahel kontserdil tulevad head mõtted , aga just kontserdil , mitte plaati kuulates . Ja vahel on kontsert talumatu . Kõik need tõsiste ja igavlevate nägudega inimesed seal kultuuri nautimas , kultuuri , mis mitte kuidagi ei kuulu nende igapäevasesse ellu . Ja mina nende seas . Oleks , et ma veel ise oskaksin laulda või mängiksin pilli . Siis ma võiksin oma meelt lahutada , nagu ma neid ridu kirjutades oma meelt lahutan . Siiski , vahel kuskilt kuuldud meloodiajupp võib meele rõõmsaks ja kergeks teha , mõttetutest muredest ära lahutada , samuti kui mõni juhuslik naeratus tänaval , väljailmuv päike . Kõik , mis elu vool mu ette kaldale uhub , näib olevat parem sellest , mis ma ise korraldan või endale välja mõtlen . Kui oskaks elu vastu tähelepanelik olla , tema hetked vastu võtta , poleks võib-olla väga vigagi . Aga see neetud teadvus muudkui ketrab ja ketrab , muudkui eritab oma eluvoolu , oma teadvusevoolu . Oskaks selle peatada , maha vaigistada , siis kuuleks päris muusikat , siis alles üldse näeks ja kuuleks . Idamaades on selleks olemas terve teadus , hingamis- ja meditatsiooniharjutused , küllap oli Gregoriuse laulu laulminegi munkadele midagi samalaadset , sisemise vaikuse tekitamine . Mina seda ei oska ja ega vist õpigi ära . Pole õpetajat . Või : pole õpilast . Teadvuse voolu kirjandusse ma ei usu . See on ikka kirjutamise voolu kirjandus . Lihtsalt veel üks kirjutamise tehnika . Teadvuse vool on sama kirjeldamatu kui unenäod . Miski pole seal päriselt see , mis on sõnad , kuigi sisekõne on osa teadvuse voolust . Kas kõik inimesed näevad ärkvel olles seda väsitavat unenägu ? Suhtlemine , rääkimine , liigikaaslastega signaalide vahetamine aitab seda vaigistada , eksterioriseerida . Sellepärast vist ei tahetagi üksi olla : teadvus on piinav , eneseteadvuselolek on põhiliselt valulik , peaaegu haiguslik seisund . Koos olles saab osa teadvust ära anda , nagu mantli kohviku riietehoidu . Aga mis siis teha , kui koosolemine ei aita , teadvus ketrab edasi oma suletud universumis , rääkimine jääb sellest väljapoole ? Sel juhul koosolemine ainult häirib , tekitab müra juurde . Uuesti üksijäämine on kergendus . Sest kohtumisele minnes sa ei andnud mitte mantlit ära , vaid tõmbasid selle peale veel ühe kostüümi , mingid inimeseriided oma olevusehõlstile . Teater on lõppude lõpuks ikkagi väsitav . Kui palju ma kooselust ka poleks unistanud , ma tean : ma ei talu seda . Kõik praktilised katsed on lõppenud selle äratundmisega . Pole midagi paremat kui jälle üksi jääda . Minagi olen öelnud : " Ma armastan sind . " Mullegi on öeldud : " Ma armastan sind . " Selles lauses on alati kõlanud üks häiriv valenoot . Mis seal häirib , kas osasihitis " sind " , mis see tähendab – " sind " ? Nagu teeks suu lahti ja tahaks selle sina alla kugistada . Aga suu pole kunagi küllalt suur , kogu sina ei mahu sisse , ei saa teda ümbritseda nagu ürgmeri kalmaari või soe lootevesi loodet . Siis jääbki see sind , natuke , muist , midagi ikka . Ma tahan sinust midagi saada , sind saada . Anna . Siis on mul natuke sind , sul natuke mind . Teeme vahetust . Armastuse-sõna tahab endasse kahmata absoluuti , mingit kõike , selline on tema ülesanne meie kultuuris . Aga see inimestevaheline kommerts , mida ta tähistab , on lõppude lõpuks nii suhteline . Mina jääb ikka minaks , sina ikka sinaks . Illusioon , mille lõi iha ( iha mille järele ? olematukssaamise , teisekssaamise järele ? ) , lahtub ja sa vaatad nõutult seda teist inimest enda vastas . Inimene nagu inimene ikka , nagu sinagi , suhteliselt suhteline . " Armastus tuleb ja läheb/ näoga , mis võõras ja tuttav . " Armastus pole ei sina ega mina , ei sind ega mind , see on midagi , mis jääb mõlemast väljapoole , kummastki edasi , võib-olla võib öelda , et see on elu , mis tahab elada meist kauem , edasi , see on meie surm , mis endast märku annab . Armastuse lahutamine sigitamisest , armastuse tegemine mingiks individuaalseks õnneprojektiks ei lähe läbi . Armastus on võib-olla elu enda õnn , mida ta meis korraks elab , minus või sinus , et siis oma seitsmepenikoormasaabastega edasi tõtata , jättes mind ja sind maha oma haavu lakkuma , kumbki omi . Armastusest on saanud obsessioon meie kultuuris . Filmid ja raamatud muust ei räägigi . See tähendab , teda pole ; seal , kust teda otsitakse , on pimedus , tühjus . " Ma armastan sind " tähendab tegelikult " Armasta mind ! " , võta mind enda peale , tühista mu koormav , valutav mina ! Aga teise mina valutab niisamuti , temagi tahaks selle ära anda , ja temagi ei oska . See peaks käima kuidagi hoopis lihtsamalt , aga ma ei tea , kuidas . Milleks see teineteise külge klammerdumine , kui kumbki jääb ikka endaks , kui varem või hiljem hakkab kumbki ikka metsa poole vahtima ? See peaks käima kuidagi hoopis vabamalt , hoopis rohkem möödaminnes . Abielu , kokkujäämine , pole lõpuks muud kui selle tunnistamine , et koos vananeda on kergem kui üksi vananeda , ja lapsed , kes oma kasvamisega tuletavad meelde su mina surma , ühtlasi lohutavad sind selles . Ma ei saa aru , miks inimesed , kellele see on antud , sellest aru ei saa . Isiklikku õnne pole olemas . Mina tean seda . Ükski mina ei saa kunagi õnnelikuks . Õnn saab asuda ainult endast väljaspool – ja miks ma siis kohe sinnapoole teele ei asu ? Seda ma ei taipagi . Ma olen kinni jäänud sellesse kirjutamisse , sellesse kunsti , sellesse minasse , sellesse kunstminasse . Ei oska siit enam väljapääsu leida . Tegelikult on kõik kuidagi teisiti , selles ma üldse ei kahtle . Vahel vaatan metroos või bussis inimeste päid . Pealael , kuklal ja külgedel on juuksed . Meestel on vahel osa juukseid välja langenud , naistel on juuksed enam või vähem soengusse seatud . Poisid on vahel želeega endale mingeid tutte pähe teinud . Silmakoobastes on silmad . Nende ees on mõnikord prillid , mõnikord läigivad silmamunale pandud läätsed , kui hästi vaadata . Mõned peidavad oma silmi päikeseprillide taha , need annavad teatud võimu , hirmutavad teisi : mina teie silmi näen , teie minu omi mitte . Aga ega silmade varjamine suurt ei aita . Ega silmad ei olegi nii kõnekad kui arvatakse . Silmamuna ei näita midagi välja peale selle , kas ta on põletikuline , punaste soonekestega , või terve . Üks fotograaf tegi hiljuti sellise näituse , et pildistas inimeste nägusid , olles neil enne käskinud pähe teha hästi enesekindel nägu . Nad olid hämmastavalt sarnased . Kuigi ninad ja kulmud ja suud olid erinevad . Nägu on petlik . Ometi armutakse nägudesse . Naha ja lihaste all on pealuu , pealuu sees peaaju . On seal sees mõtted ? Metroos on korraga palju peaajusid , kõikumas vaguni taktis oma pealuudes . Ühtegi mõtet pole näha , ainult mina mõtlen . Ometi igaüks teab , kus peatuses ta maha läheb . Igaühel on mingi kava . Mõni võib plaanitseda sisseoste , mõni enesetappu . Ajud töötavad . E. ütles , kui ma tal augustis maal külas käisin , et vanaduses elaks ta Pariisis , siin saaks inimesi vaadata . Ma ei saa sellest enam aru . Inimeste vaatamisest ei saa midagi teada . Lihtsalt vaatad , ise mõtled ikka . Veel üks päris valge hommik : tähendab , pääsemine ühest pimedast hommikust . Eile õhtul käisin auhinda vastu võtmas . Mait Laasi animafilm " Teekond Nirvaanasse " oli saanud keskkonnafilmide festivalil oma kategoorias auhinna ja kuna autorit polnud , saatis saatkond mind teda esindama . Festivali lõpetamine oli Wagrami avenüül teatris l'Empire , nii et õnneks lähedal . Käisin kodus , sõin suppi , et mitte päris näljasena sinna minna ( ei tea ju , millal süüa saab ja kas üldse , lõpuks oligi kokteil alles millalgi pool üksteist õhtul ja sinna ma ei jäänud ) , sidusin lipsu ette . Töö juures kirjutasin igaks juhuks lühikese kõne . L'Empire'i ühe ukse taga oli lihtinimeste saba , teisest paistis ilma sabata sisse saavat . Tõmbasin selle teise ukse lahti , seal oli kaks valvurit . Üks küsis : " Kas te olete V.I.P. ? " Hakkasin seletama , et olen Eesti saatkonna poolt , aga seda ta ei tahtnudki kuulda . Olin V.I.P. Kuna tulin korralikult õigeks ajaks , pool tundi enne ametlikku algust , nagu " osalistel " või " sõnavõtjatel " oli palutud tulla , sai seal poolpimedas punaseks peitsitud seinte ja lagedega fuajees kõvasti oodata . Korralduskomitee daam seletas mulle , et kõnet pidada ei tule , tuleb minna lavale , seista õhtujuhi paremale käele ja tema siis esitab mõne küsimuse . Selle üle , et kõnet pidada ei tule , oli mul hea meel . Ei tea ju kunagi , kuidas tegelikult peaks ütlema , prantslastel on need asjad nii peened ja keerulised . Nad jumaldavad ametlikke tseremooniaid . Vahepeal vajus üks halli habemega vana mees tualettruumi ukse ette külili . Paar inimest jooksid tema juurde . Hõigati , kas keegi on arst , nagu filmis . Keegi ei olnud . Üks vanamees ütles , et tema vanaisa oli küll arst olnud . Siis jooksis kohale kelner , siis valvur . Vana mees oli teadvusel , aga vist nõrk . Püsti tõusta ei jaksanud . Õige varsti oli kohal üks päästekomando vormis poiss , ei tea , kust see välja võeti , võib-olla sellistel üritustel peavad nad valvama . Kelnerid lükkasid WC kõrvalruumist välja sirmi , sellise pruuni kuldmustrilise riidega kaetud varjuseina , peitsid sellega kogu stseeni kõrvaliste pilkude eest . Siis tuli veel päästeteenistuse brigaad ja kadus sinna sirmi taha . Mul polnud midagi teha , seisin seal , selg vastu posti toetatud , kedagi ei tundnud , kellegagi polnud rääkida . Sellistel olemistel inimesed seisavad ja räägivad lakkamatult omavahel . Aeg-ajalt vahetatakse vestluspartnereid . See on omaette kunst . Parajal hetkel tuleb jutt katki jätta ja minema ujuda . Endine partner peab siis endale uue leidma . Keegi ei mäleta pärast , millest ta rääkis ja kellega . Ümbervajunud vanamees unustati varsti ära , ta oli ikka seal sirmi taga , aga teda polnud näha ja tee tualettruumi oli vabaks tehtud . Keegi teda vist eriti ei tundnud ka . Võib-olla oli selline vanamees , kes käib vastuvõttudel , aga keda keegi ei tunne , mingi endine tegelane , kes pole kuhugi välja jõudnud . Mis tast pärast sai , ei tea . Kõik valgusid saali , seal istuti ja oodati veel nii umbes kolmveerand tundi , valgus oli punane , siis tulid kuskilt lava tagant ametlikud isikud , härra President ( Région Ile de France ) ja härra Minister ( keskkonna ) . Tseremoonia algas . Seda juhtis üks TF<arv> saatejuht . Ideaalne kultuuriüritus peab võimalikult sarnanema televisiooni talkshowle , siis on kõigil tunne , et nad on meedias , et nad on rohkem olemas kui lihtsalt olemas olles . Kuna auhindade jagamist alustati tagant otsast , tuli mul esimesena lavale minna ja ma olin loomulikult unustanud , et tuleb saatejuhist paremale seista . Õnneks minult palju ei küsitud . Seal oli teisi , kes rääkida tahtsid . Prantsuse telesaadetes on alati neid , kes rääkida tahavad , kuulata ei taha keegi . Juba enne oli organisatsioonidaam mind hoiatanud : " Il y a une dame qui risque de parler " – üks naine kardetavasti niikuinii tahab rääkida , nii et mul ei tule rääkimise pärast muret tunda . Pärast tuli hoida trofeed enda ees , nii et kõik näeksid . See oli paks pleksiklaasist või mingist analoogsest materjalist tahukas , sees festivali logoga ja kirjaga paber . Diplom oli ökoloogiliselt keeratud bambusevarre jupi sisse , teda ümbritses kiuline paber . Filmid , nii palju kui neid näidati , igast auhinnafilmist nägi paari minutit , olid rohkem inimestest kui keskkonnast . Peaauhinna sai film , mis oli ühest madratsitehasest Val-d'Oises'is , mis pandi kinni , nii et terve asula jäi tööta . See on Prantsusmaal praegu populaarne teema . Kuidas direktsioon lahkub ja töölised jäetakse maha . Masinad , mille taga nad aastakümneid päevast päeva on töötanud , jäävad vakka ja ei hakkagi enam mürisema . Kõiki ümbritseb vaikus . Mõnda aega korraldatakse meeleavaldusi . Võideldakse riigilt välja mingi kompensatsioon . Siis on kõik möödas . Need olid väga lihtsad inimesed . Siin linnas selliseid nägusid peaaegu ei näe , aga siin polegi vabrikuid ega töölisi , need on kõik kuskil seal , eemal , kus keegi ei käi . Ainult kui vabrik kinni pannakse , siis näeb televisioonist nende nägusid . Mõned nutavad , mõned on vihased . Mõnda näidatakse kodus köögilaua ääres , tema töölisekäed siluvad närviliselt laua plastikkatet . Igaüks tahaks oma elu lõpuni elada , nagu ta on harjunud elama . Pärast pidi veel koos trofeega uuesti lavale minema , grupipildiks . Nüüd ma olen kuskil filmilindil grupipildi peal , võõras auhind käes , kohmetu naeratus näol , koos paari boheemliku filmirežissööri ja paari korralikult riides ametnikuga , isegi üks Prantsusmaa minister nende hulgas . Seda peetakse siin suureks auks , kui oled ministriga ühe pildi peal . Sa oled siis nagu keegi . Juba tseremoonia ajal hakkasid toidulõhnad saali imbuma . Paljudel inimestel olid kindlasti kõhud tühjad , ega nad enne õhtust polnud söönud . Kui kõik läbi sai ja lavaeesriided lahti tehti , oli kell juba pool üksteist . Seal , laval , oligi puhvet . Nagu imedemaa . Ei hakanud sinna trügima , ma vihkan seda viisakat , aga tegelikult päris jõhkrat trügimist nende rootsi laudade ümber . Kogu suur saalitäis rahvast voolas sinna lavale , aga küll ikka kõik said midagi suhu pista ja , klaas käes , suures suminas muljeid vahetada . Tänavad olid juba üsna inimtühjad , hea kerge oli astuda , vali tuul kiskus plataanidelt lehti ja ajas neid mööda tänavat . Ilmselt sellest vastuvõtust inspireeritult nägin poliitilisi unenägusid . Jacques Chirac oli Eesti saadik Prantsusmaal . Ta oleks tahtnud ka Eesti presidendiks saada ( ta oligi eestlane ) , aga teda peeti liiga imelikuks , tema näotõmblused ei meeldinud rahvale . Ma olin parlamendisaadik ja parlamendi vasakpoolne noorterühm oli mind koos paari teise saadikuga pantvangi võtnud . Üks noor sõjakas tüdruk mõnitas meid , vanu kodanlasi . Keeldusin alla kirjutamast , aga ta ähvardas mind , pidin alluma ja vajutama oma sõrmejälje . Ütlesin talle , et tegelikult ei tohiks kedagi parlamenti valida varem kui <arv>–<arv>-aastaselt . Selle peale ta surus ennast minu vastu , nagu ma oleksin tema armas isa või vanem armuke . Olin karmusega ta südame võitnud , aga ei teadnud , mis sellega peale hakata . Läksin Mustjõel rongi peale , et sõita Aegviitu . See oli viimaseid ronge , need pidi varsti seisma pandama , ja tulvil rahvast täis , tumedaid maainimesi , kõik tahtsid veel selle rongiga viimast korda sõita . Majahoidja lükkas vahepeal ukse alt sisse kaks K. kirja , Tartust . Kummaline siiski , et keegi mulle siia Tartust niimoodi kirjutab , päriselt . Ka üks ring , mis on täis . Elu vankumatu korrapära . Kahjuks näeb seda harva . Võnked on väga pika perioodiga , aastaid , aastakümneid . Paar korda elus . Sellepärast ongi tunne , et see peab pärast jätkuma ja et see peab olema juba varem alanud . <arv>.<arv>.<arv> Täna : vihm . Selline vaikne tilkuv vihm , nagu siin on . Muidu ei saaks aknast vaadates arugi , taevas on päris hele , aga katus läigib märjalt . Ja kui lähedalt vaadata , on näha , kuidas piisad langevad õhukesele veekilele . Kui vihm üle jääb , siis see katuseplekk , alumise katusekorruse vintskapikuutide katuse plekk mu akende all , taheneb kiiresti , tuhmub . Eile oli selle eest kuiv ja päris mahe , päike paistis läbi vine piki MacMahoni avenüüd . Käisin Fnacis , tahtsin maailmaatlast vaadata . Tulemaa on meist natuke madalamal laiuskraadil , aga mitte eriti . Tristan da Cunha on palju madalamal . Seal on aasta ringi üsna ühesugune ilm : lõputu tuul ookeanilt , mis temperatuuril palju kõikuda ei lase . Mitte palav ega mitte külm . Maailmaatlased olid kahjuks nii kallid . Üks Saksa DV oma mul juba on kodus , käib see ka . Sattusin ühe raamatu peale muinasjuttudest . Ei viitsi praegu autorit vaadata , raamat on teises toas voodi kõrval . Seda lehitsedes taipasin , et pean muinasjutte lugema . Kuidas ma muidu saan meelde tuletada ? Ostsin ka Perrault' muinasjutud . Otsustasin , et loen iga õhtu enne magamajäämist ühe muinasjutu . Eile oli see " La Belle au Bois dormant " . Kaunitar magavas metsas , unemetsas . Unes nägin , et üks väike tüdruk võttis mind enda juurde koju , millegipärast olid tema vanemad sellega nõus . Mängisin temaga nagu vana mees või suur onu . Aitasin tal tema punast vaipa kokku rullida . Me magasime eraldi voodites – aga kuidas vanemad selle peale nii kindad said olla ? Neil oli kass ka , emakass , kes pidi pojad tooma . See oli väga kodanlik perekond , rikas ; kassipoegade sugu oli neil juba enne sündimist teada , neile olid nimed antud , umbes nagu Anu ja Ants . See kass ronis mulle sülle ja kaenlasse , silitasin teda . Mõtlesin , et nad võivad mind ju natuke aega enda juures pidada , nagu kassi . Aga siis ma pean ikka ära minema , ma ei saa sinna jääda . K . kirjutab Tartust , et lumi on maas ja tuvid ujuvad jääpankadel silla alt läbi . Millegipärast koondub mu kujutlus Tartust alati kõigepealt jalakäijate sillale Raekoja platsi kohal , sellest üleminekule , sillal seisatamisele , talvele , aurule , mis tõuseb jõe lahvandustest solgitorude ümbert , kus kössitavad pardid , inimeste suudest ja ninadest . Sillast üleminek on muidugi sümboolne akt . Jõega linnas on alati olemas teine pool ja seal teisel pool on miski teistmoodi . Vasakkallas vastandub paremale kaldale nii Pariisis kui ka Tartus . Teisel pool on teine pool . Kuigi see on sama linn . Sa käid edasi-tagasi ühe ja teise kalda vahet . Laevaga saarele sõit on muidugi radikaalsem . Ilma jõeta linnas nagu Tallinnas puudub see teispoolsus , see on kuskil kaugel ära , sealpool merd . Üks pool on puudu . Nagu meie elust siin maa peal . Ärkvel olles on puudu üks pool , magades teine . On muinasujutud tõesti selle puuduoleku parandamine , ilmsi üle jõe käimine ? Kuidagiviisi on ka kirjade kirjutamise ja saamise maagia seotud selle teispoolsuse , ülekäimisega . Kiri läheb teisele poole , sinna , kuhu meie parajasti minna ei saa . Ometi on need meie sõnad ja ometi räägivad nad temale üksinda , tema häälega , nagu me käiksime tema unes . See vahetus pole kunagi kummagi kontrolli all . Me ei tea , mida me teisele kirjutame , sest kirjutades me oleme üksi , nagu tema lugedeski . Me ei saa ennast kohandada tema reaktsioonile nii nagu vesteldes , ka telefoni teel . K . käsitsi kirjutatud kirju saades ja talle vastates saan ma aru , et olen sellest puudust tundnud . Ja kust tema on võtnud selle , et kirju kirjutada ? See on mingi omadus , üks kirg , üks alkeemia , millesse vähesed on pühendatud , ja ega need vähesedki aru saa , millega nad tegelevad . Minuealised enam kirju ei kirjuta , kui , siis iimeile , selleks , et ühenduses olla . Ootus on ära kaotatud , küllap ta on pigem tõrjutud . Aga võib-olla on tõesti nii , et osa inimesi on pärit rohkem minevikust , et neil on mingite möödunud aegadega mingeid arveid õiendada , ja nii ei kuulu nende huvid päriselt siia . Või mis see kultuurgi muud on kui minevikus elutsemine , kadunud majades liikumine , kadunud inimestega rääkimine . Kirjad tulevad alati minevikust ja sa läkitad neid kuhugi hüpoteetilisse tulevikku , andes sellega kirjutamise hetkele kohe hoopis teise perspektiivi . Ta paistab juba kaugelt , nagu mõni lapsepõlve liikumatu talvepäev . Nüüd pole muud kui vihm , väga pime . Ja üsna soe . Küll see linn on sellise ilmaga väsitav . Ühest kohast teise liikumiseks pead sa ennast tema ainest läbi murdma : paksust õhust , paksust liiklusest , vihmavarjudega üksteisest ümber laveerivate inimeste vahelt . Sõitsin eile <arv>. bussiga Ungari Instituuti , Luksemburgi aia taha , et kohalejõudnud eesti muusikuid tervitada . Buss rohkem seisis kui sõitis , linn oli täiesti umbes . Buss oli palav , rahvast täis , aknad udused . Kolmveerand tundi ! Siiski , sealt ära tulles , Luksemburgi aia nurga juures nägin kummalist vaatepilti : tänava kohal õhus oli korraga terve parv kollaseid lehti , need keerlesid edasi-tagasi , üles-alla , enne kui maha langesid , hoolimata vihmasajust . Nad kõik pidid olema vallandunud ühe puu küljest , ühesugused lehed , nagu sügisene heitlev parv väikseid linde , videvikus . Mõtlesin , et jätan selle meelde . Nüüd see tuligi uuesti meelde . Kuidas see siis nii on , et puu oma lehed niimoodi ühekorraga lahti laseb ? Või oli see mingi erakordne tuulepööris , mis seal tänavanurgal tantsis , tuletades mulle meelde , et mingisugune vabadus on siiski olemas : vabadus näha seda või teist . Umbes tänavaid või suurt kollast leheparve tänavanurga kohal . Õhtul pidin veel minema Radio France'i majja BBCle intervjuud andma . Kirusin ennast , et ei osanud ära öelda . No mis ma neile oskan rääkida : eesti romaanist või enda romaanidest . Need ei huvita mind enam , ma ei mäleta neid ! Aga seda ei saa öelda , seda võetaks upsakusena . Sinna minekuks tuli murda ennast läbi pimedate tänavate Alma sillani , tuul vihmavarju vintsutamas ( aga midagi ta siiski aitas , see vari ) , otsida teiselt poolt üles RERi peatus . Õnneks tuli rong kohe . Olin enne metroos kuulnud pealt ühe naise juttu , kes rääkis , et RER C streigib , aga just see C läheb ainsana Radio France'i juurde . Siis konutasin pool tundi Radio France'i fuajees seista . Kedagi ei tulnud mind otsima . Midagi oli selles Londoni kaudu kokkuleppimises segi läinud . Vantsisin tagasi RERi peale . Valjuhääldajast teatati , et tööseisaku tagajärjel liiguvad rongid harva . Praktikas tähendas see poolt tundi ootamist . Aga siiski veel pääsesin ma kergelt , võrreldes selle vaese eeslinnarahvaga , kes pidi kuidagi jõudma oma Argenteuil'sse , mis juba isegi on kindlasti kole koht . Seal jaamas , kus ma maha tulin , pressis rongi veel selline mass inimesi , et ma ei uskunud , et nad ära mahuvad , vagun oli enne juba puupüsti täis . Aga mahtusid . Ma olen üldse elus kergelt pääsenud , tuleb öelda , mõnes mõttes . Näiteks Argenteuil's ei pea elama . Täna on andresepäev ja täiskuu . Õhtul on Ungari Instituudis kontsert , viimane üritus mul siin . Enne seda tuleb Anneli korterit üle vaatama . Viskab silma peale , nagu öeldakse . Tema hakkab siin elama . Pärast mind . November saab läbi , viimane hommik seda kalendripilti vaadata , seda mustavat vett , lund mustadel puuokstel . Olen temaga juba ära harjunud , nagu elanuksin seal jõe ääres , kus Fred Jüssi selle pildi teinud on . Jänijõgi vist , sügisese suurveega : lepad seisavad jalgupidi vees ja kannavad kätel lund , talvele vastu . Unes nägin sügist . Olin emalt ja isalt pärinud maa , suure aiandi . Oli sügav sügis , enamus saagist oli koristatud , aga kuna sügis oli ilus , siis küpsesid tomatid veelgi . Kui suurtes kilekasvuhoonetes ringi liikusin , avastasin siit ja sealt punaseid kobaraid . Peenral tee ääres oli veel suuri maasikaid valmis saanud , kuigi nad kippusid alt mädanema . Soovitasin külalistel ja õdedel , kes seal olid , neid korjata magustoiduks , nagu ema ikka soovitas , kui ta ei viitsinud magustoitu teha . Kartuleidki pidi veel maas olema . Neist hilissügise jääkidest paistis veel tükk aega süüa saavat , võib-olla isegi ületalve . Ja vartest pidi saama tublisti komposti . Mõtlesin ainult , kas mina jõuan kõike seda maad kevadel ümber kaevata , nii nagu ema ja isa olid kaevanud . Küllap kasvab muist rohtu . Teises unenäos olin kohvikuleti taga järjekorras . Järjekord jõudis minuni , ja nagu ikka , polnud ma jõudnud otsustada . Võtsin siis seda peediga salatit . Müüja küsis minult midagi , millest ma aru ei saanud . Neid oli kahte sorti . Küsisin üle , aga ei saanud ikka aru . Kuigi see oli eesti keeles . Kohmasin siis , et seda , jah , seda viimast . Joogiks võtsin piparmünditeed . Müüja valas seda natuke jalaga klaasi põhja , nagu konjakit . Nõudsin , et ta valaks rohkem . See oli tema arvates rumal ja naeruväärne soov , aga midagi ta juurde valas . Olin ta välja vihastanud ja endal oli ka halb tunne . Leidsin ühe tühja laua , jäin kursusekaaslasi ootama , aga neid ei tulnud , nad olid vist teise lauda istunud , ei tahtnudki minuga istuda . Siis nägin seal T-d , kes juhuslikult oli sisse astunud ja keda ma polnud aastaid näinud . Tema nägu oli udune , hämaruse tõttu , aga teiste näod olid selged . Minugi nägu oli udune . Siiski tundsin ta ära ja tema minu . Lootsin , et ta ilmutab heameelt mind nähes , võib-olla embabki , aga tema hakkas hoopis uurima , kas olen ühe asja M-ile edasi öelnud . Ma polnud . Pidin ma üldse seda teadma ? See puudutas suusamaratoni . Huvitav , et T. on kõigist mu kiindumustest ainus , keda ma ikka ja jälle unes näen , regulaarselt . Siin juba mitmendat korda . Ta pole kaotanud oma tõsist , õhetavat veetlevust . Unes igatahes mitte . Kas see Tartu-aeg jääbki mind kummitama ? Eile õhtul lugesin muinasjuttudest kirjutatud raamatu sissejuhatuse läbi , tundub olevat sümpaatne mees , see autor . Pluss " Punamütsikese " muinasjutu ( tahtsin kirjutada : unenäo ) . Otsustasin , et Eestis otsin kuskilt üles omaaegse " Laste sõna " , selle paksu siniste kaantega muinasjuturaamatu , millel pärast enam kaasi polnudki ja mis peale selle läks keskelt köitest pooleks . Kuhu ta üldse sai , kas viskasin ta koos nukkudega keskkütteahju ? Mäletan sealt ainult ühte muinasjuttu , Anderseni " Inetut pardipoega " . Aga midagi pidi seal ju veel olema . Äkki tuleb midagi meelde seda lugedes ? Ehk laseb lapsepõlv mu lahti , saan täiskasvanuks . Täna annan siis korteri sümboolselt üle , kuigi elan siin veel täpselt kolm nädalat , vähemalt nii on tulevikuplaanides ette nähtud . Üks koht , mille olen asustanud , jääb jälle maha , ja juba on tast kahju ka . Kas mu kolimised ongi muud kui oma olematu iseseisvuse tõestamine ? Kellele ? Isale-emale ? Et ma pole suutnud oma lapsepõlvest välja kolida , kolin aina uutest elukohtadest , alati just siis , kui nad mulle juba päris turvaliseks on harjunud . Ja kuna ma lapsepõlve vastu ei tunne mitte nostalgiat ja igatsust , nagu inimesed oma jutu järgi tunnevad , vaid pigem ängistust sellele mõeldes , siis paigutan lapsepõlvenostalgia , turvalisuse- ja õnnenostalgia kõigisse neisse kohtadesse , kus olen kodunenud ja mille olen maha jätnud , suutmata tegelikult kuskil päriselt koduneda . Elupaigade elulugu . ( Coming soon : " Loetud raamatute elulugu " , " Kiindumuste elulgu " . ) <arv>–<arv> ( pluss lühiajaline tagasipöördumine <arv> sügisel ) Vikerkaare <arv> , Pääskülas . All metsas oli üks vana liivaauk , selle ääres osaliselt paljastunud männijuurikad . Juurikaalustesse koobastesse ehitasin samblast maju . Kujutlesin , et mingid väikesed olendid lähevad sinna sisse elama , magavad seal , võib-olla isegi talvituvad . Lume all . Pimedas , soojas . Mõtlesin seal lakkamatult välja ja joonistasin väikesi hubaseid maju . Hiljem tegin ise paar linnupesakasti , naabri Kalju tegi mulle Eesti Looduse jooniste järgi lindude söögimaja , klaasist aknaga , kahekordse , nii et üles rasva kallale saaksid ainult tihased . Veel tegi ta lõpuks , kui olin vist aastaid isale peale käinud nagu uni , mängumaja . Jah , tõepoolest , see tuli mul alles praegu meelde . Mul oli mängumaja , taga aia ääres . Päris see ta küll polnud , aken oli vale kujuga , horisontaalne . Aga uks käis vist isegi lukus . Õige jah , panin talle ise väikese tabaluku , mille ostsin Pääsküla majapidamistarvete poest . Lukk käis kahe kõveraks painutatud naela vahelt läbi . See lukk on mul täpselt meeles . Seest sai ukse haaki panna . Sees oli lavats ja laud . Mõnikord suvel magasin seal . Plaanisin sinna vedada elektri , et saaks elektripliidiga kütta ja talvel ka seal elada , aga isa ei pidanud seda mõistlikuks . Mul tuleb isegi selle majakese lõhn meelde , natuke umbne , natuke kopitanud puulõhn . Vahel põletasin seal talvel küünlaid . Väljast oli ilus vaadata . Majas sees oli põhiliselt igav ja nukker . Mis seal ikka teha . Kui just lugeda . Ostsin Looduse poest hamstri , pruunika loomakese , ja panin ta kastiga sinna majja elama . Tal oli vatist pesa ja igasugu süüa , mida ta pessa tassis . See , et ta kõik oli pessa tassinud , tuli välja siis , kui ta ära suri . See juhtus õige pea . Ega ma seda hamstrit ei armastanud , pigem olin ta peale isegi solvunud , sest ta ei muutnud mu elus tegelikult mitte midagi . Temast polnud mingit seltsi . Haises ainult ja puistas väikesi musti julki mööda kasti laiali . Ükspäev oli ta surnud . Siis nutsin . Endast oli kahju . Ometi oli , mille pärast nutta . Süüdi tundsin ennast ka . Arvasin , et olin ta hooletusse jätnud , polnud talle vett pannud ja selle pärast ta suri ära . See salajane süütunne jälitas mind kaua aega . Või oli see rohkem häbi . Tagantjärele tundus , et hamstrist ikka oli seltsi ka ja ma oleksin pidanud teda rohkem armastama . Mind rusus võimetus hamstrisse kiinduda . Ta sai muidugi haua ja matused . Maha matsin ta koos tema vatist pesaga , mis porganditükke täis oli tassitud . Küllap sai risti ja lilledki , nagu see metsvint , kelle matsime kunagi Reinu maja ette mändide alla , kust ta leidsime . Hamstri haud oli vist sealsamas mängumaja taga kadaka all . Kadaka olin ise istutanud ja vastu ootusi oli ta kasvama läinud . Ta üritas mängumaja varjust välja kasvada ; hiljem ta oligi üle katuse , alt kuivas ära . Ma ei mäleta , millal mängumaja maha lõhuti . Küllap siis , kui olin juba ülikoolis . Ta katus hakkas vist läbi laskma . Tundub , nagu oleksin ise teda lammutanud , teatud rahuldustundega koguni . Peale mängumajaavantüüri üritasin veel kolida pööningule . Tegin sinna otsaakna alla oma nurga . Seal oli välivoodi ja vist mõni kast mööbliks . Samuti tahtsin päris oma lillepeenart , aga ema ei tahtnud mulle millegipärast seda lubada . Läksin pööningule nutma , nutt küll eriti ei tulnud . Ema tuli mind pööninguluugi peale hõikama . Saingi oma lillepeenra keldriukse kõrvale . Istutasin sinna ühte ja teist , aga tegelikkuses oli see vähem huvitav kui kujutluses . Oma lumikellukeste otsad ei olnud kevadel teistmoodi kui teiste lumikellukeste otsad , mida ma lume sulades kiviktaimlast otsisin . Alguses olid nad kollakad , pimedast tulnud , siis tekkis sinna nagu väike aken , mille taga oli valge õis . See ajas ennast tupest välja ja ühel päeval kõlkuski alaspidi nagu tilk oma varre otsas . Päikese käes ajas ta oma neli tiiba laiali , seest tuli välja rohekas krooni moodi südamik . Õhtul pani ta õie uuesti kinni . Või kui päike ära läks . Nad võisid lume sissegi jääda uuesti . Koolist tulles käisin neid alati vaatamas . Kobarhüatsintide õisikud meenutasid alguses mingeid hallikaid nuiasid . Nende õied on väikesed kerakujulised karikad , alt lahti . Minu meelest oli kobarhüatsint nagu alam lill , mitte kuigi ilus . Aga mesilased armastasid neid . Meil olid üldse ainult väga tavalised lilled . Kahetsesin , et meil polnud märtsikellukesi nagu Reinu aias . Nende kollaste sakkidega valged karikad näisid haruldased . Sinitsilla , nagu teda nimetati , oli ka üks labane lill . Kui need juba õitsesid ja sumisesid , siis oli päris kevad käes . Vikerkaare tänav on tugeva kallakuga . Nüüd tean , et see on kunagine rannavall . Seal all on Pääsküla raba ja jõgi , kus talvel sai suusatada . Jõgi oli solgine , jää sees oli kollaseid laike , mis võisid suusad alt märjaks teha , nii et need hakkasid kinni võtma ja ei libisenud enam . Kevadepoole sai sealt pajuurbi tuua . Tuul oli jõel ja rabal tihti väga külm ja kõle . Jõe taga oli veel turbaraba , selle taga küla . Sinna välja jõudsin alles päris suure poisina . See peaks olema Tänassilma küla . Imestasin , et seal oli nagu päris maal . Talumajad , külatänav , silokoormat vedav traktor , silo ja lauda lõhn . Tundus , et need inimesed seal ei tea midagi jõetagusest linnast ja elavad mingit täiesti teist elu kui meie . Õige jah , oma pööninguurka eraldasin suurest pööningust vana riidekapi külgedega . See kapp võeti lahti ja koliti pööningule , kui tahatuppa suur seinalaiune kapp ehitati . Vana kapp oli see kolme uksega kapp , keskmine uks laineline , mida tehti vist viiekümnendatel aastatel Vineerivabrikus ja milletaolisi oli igas kodus . Meie oma oli tume punakaspruun ja kõvasti ära kriibitud . Väiksena ma armastasin ennast sinna peita , eriti sellepärast , et seal rippus hommikumantel , mis oli erilisest paksust pehmest kangast ja millel oli paks ussitaoline vöö . See oli isa hommikumantel . Ma küll ei mäleta , et ta oleks seda eriti kandnud . Võib-olla vahest pärast vanni , laupäeviti ? Hommikumantli vööga me mängisime . Paar aastat tagasi ostsin endale ka hommikumantli . See on froteest . Too isa hommikumantel oli ka froteetaoline , aga madalama karvaga , siidisem : kes teab , kui oligi siidist ? Tal oli eriline lõhn . Nüüd mu hommikumantel ripub siin korteris kapis , tal on ka toruvöö , ja ma tõmban ta igal hommikul pidžaama peale , teejoomise ajaks . Peale riidekapi külgede ja uste kasutasin oma " vigvami " ehitamiseks pööningul veel pruuni koredat ehituskangast , mille isa oli kuskilt toonud , toalae-pööningupõranda soojustamiseks . Aga päriselt see kõik mu " tuba " siiski muust pööningust ei eraldanud , pööning jäi ikka natuke õudseks ja seal oli hirmus magada . Tegin seda trotsist siiski , vähemalt mõnda aega . Aga selle riidekapi ma võtsin endaga kaasa , kui päriselt ära kolisin , Tartusse , õigemini Järistesse ( <arv>–<arv> ) . Huvitav , et ma pidasin ennast selle kapi täieõiguslikuks pärijaks . Ta reisis minuga kaasa kuni Kalesteni Hiiumaal ja sinna ta jäi . Näen teda seisvat praegu seal külmas toas , ahju vastas , mida enam kütta ei saa , sest see korsten on maha lõhutud . Seal sees on veelgi isa hommikumantli lõhn . Kui ema mulle Tartusse pesu kaasa pakkis , hakkas ta nutma . Ta nuttis lahtise taskurätikusahtli kohal , selle kohal , kus olid tema pärlid ja kust ma olin tsaarirublasid varastanud . Neist oli hiljem tehtud õdede ja vist minugi keskkoolisõrmused . Imestasin , et ta nutab . Minu meelest oli see huvitav ja rõõmus sündmus , et ma kodust ära lähen . Ja samas : see kõik oli nagu mängult . Ega ma ei saanud aru , mis see äraminemine tähendab . Tundis ta tõesti ennast minust mahajäetuna ? Minul aga oli kiire lõpuks ometi päriselt üksi jääda . Järistes , tõsi küll , elas ka see Tigase Jaan , kelle pruunis talumajas ma tuba üürisin . Ta kolistas köögis ja see mulle eriti ei meeldinud . Õnneks ei kasutanud ta peaaegu kunagi minu toa kõrval asuvat suurt elutuba , kust kõik läbi kostis . Minu toas oli ahjusuu . Teatavasti läheb suupoolne ahjukülg vähem soojaks ja nii oli see tuba ikka külmavõitu , pidi ennast vastu ahju soojendama . See oli värvitud pottahi . Kasepuud olin ka kodust kaasa võtnud . Käisime neid isaga metsas tegemas , hobusega veel vedasime kokku . Mina ise lõhkusin neid Pääsküla õues . Alguses see ei tulnud hästi välja , ei saanud neid kasepakkusid kuidagi lõhki , aga siis tasapisi õppisin ära ja hakkas meeldimagi . Siiamaani meeldib puid lõhkuda , eriti varakevadel . Kui nad veel külmunud on , lähevad paremini lõhki . Värsked halud on ilusad . Ja puudelõhkumise oskus oli mulle tugevaks kinnituseks , et saan maal ja üksi hakkama . Tigase köögis keetsin endale kaalikaid , mida olin kõrvalt kolhoosi põllult koos Jaaniga varastamas käinud , öösel , kott käes . Mitte et ma poleks raha saanud , aga ma tahtsin olla võimalikult autonoomne . Tartust Raudtee poest sai osta sepikut , hapukoort ja võid , poole paki kaupa . Minu meelest oli süüa saada küll , mina ei mäleta vene ajast mingit toidupuudust . Võib-olla viimases otsas see oli , linnas , aga siis ma elasin Hiiumaal . Päeval sai Keemiahoone puhvetis kotletileiba süüa ( pool kotletti leiva peal ) . Kõht oli küll tihti tühi , aga labane oli palju süüa . Tempo sööklas võis minna oma viiskümmend kopikat , seda oli palju . Usutavasti kulutasin tõesti vähe raha . Üür oli <arv> rubla . Tuleb see elu meelde tuletada . Vähe kulutamine oli mu ideaal , sest vähe teenimine pidi tähendama vabadust . Tõepoolest , olla rahast suhteliselt sõltumatu , selleks on kaks võimalust : kas kulutada vähe või teenida palju . Esimene , mungaideaal , on mulle lähedasem . Vabadus näib nii olevat suurem , sest raha seob ikkagi ühiskonnaga . Vähe raha , vähe seost . Aga natuke peab olema . Talved olid tollal külmad , lumi kriuksus varahommikul , kui mööda põldudevahelist teed rongi peale läksin . Jalas olid Kiievi matkasaapad , mida ma hoolega vaseliiniga määrisin . Neil käisid nöörid metallaasade tagant läbi , olin nende üle uhke . Ainult need aasad murdusid muist ära , tegin traadist aasad asemele . Lõpuks murdusid nende plastiktallad pooleks , arvatavasti ei talunud külma . Esimese aasta käisin presendist õmmelda lastud sturmaga , kampsun all . Sturma oli bioloogide seas moeriie . Sellega sai ikka kõvasti külmetada . Siis sai ema Maaparanduse Valitsuse laost kuidagi valvurikasuka , see vist kirjutati kellegi teise nimele välja . See oli raske must lambanahast kasukas , seespool karv , enamasti hallikirju . Sellega ma siis käisin , ei pidanud enam külmetama . Siis tõi Jaan nooriku majja , Asta . Asta tuli Viljandist , oli vast Jaani-vanune , ka nii viiekümne ringis . Asta hakkas keetma ja küpsetama , köögis toimetama . See mulle enam ei meeldinud ja Asta ka ei meeldinud . Tegelikult ei meeldinud ta ka Jaanile , nad hakkasid kohe tülitsema , sest mõlemal olid omad harjumused . Pealegi olin otsustanud hakata suhtlema , inimestega kontakte looma . Kolisin Jaani juurest ära Tartu . Alguses ei leidnud muud kui ühe toa Tähtveres Kreutzwaldi tänavas ( <arv> sügis ) , professorilese juures . Üür oli <arv> rubla pluss puud , mis oli väga palju . Aga rahakulutamine kuulus selle uue , seltskondliku elu juurde ja isa oli nõus maksma . Vanem õde oli küll terve ülikooliaja elanud nurisemata ühiselamus . Ta on ikka üldse leplik inimene . Minu meelest ei tulnud ühiselamu kõne allagi , see oli peaaegu nagu sõjavägi . Hakkasin siiski tasapisi ühikas külas käima , eriti T. pärast , kellesse sel ajal kiindusingi . Professorilesk oli tõeline proua , käis turult Peipsi lutsu toomas ja tegi tarretist . Suu rippuvate põskede vahel oli alati erepunaseks värvitud . Tal oli neljatoaline korter eestiaegses majas , ühes toas oli veel üüriline , üks poiss , keda ma nägin harva ja võõrastasin väga . Ta elas , tundus , täiesti teistsugust elu kui mina , mingit päris elu . Mu toas oli suur vana kirjutuslaud , raamaturiiul , lai vana voodi . Sel sügisel muretsesingi kursusekaaslase kaudu , kelle ema töötas Kaubamajas , selle Jugoslaavia kohverkirjutusmasina , Unis nimi , punane , valgete klahvidega . Hind oli <arv> rubla ja <arv> pidi vist veel vahenduse eest juurde maksma . Aga isa oli nõus maksma . Imelik küll , aga sellesamaga olen ma enamuse elust raha teeninud , nii palju kui olen . Õigemini , raha saanud . Teenimine on midagi muud . Lisaks pimekirjaharjutustele kirjutasin seal professori laua taga ( ma ei mõelnud küll , et see oli professori laud ja veel vähem huvitas mind , mis professor see oli olnud ) luuletusi ja lõin neid masinaga ümber . Need polnud küll minu meelest päris luuletused , aga nii võis kirjutada ka ja ma mõtlesin , et ehk need petavad ära . Kokkuhoiule järgnes niisiis kulutamise hooaeg . Ma pidin ju hakkama kirjutamisega raha teenima . Seni võis ka isa-ema raha kulutada . Pealegi sain kateedri juurde pool laborandi kohta , kust maksti ka midagi , vist <arv> rubla . Kõrgendatud stipp oli <arv>. Hakkasin läbi käima S-i ja K. seltskonnaga . S. oli kursuse komsorg ja tartlane . See oli kuidagi parem seltskond ja ühtlasi hästi väikekodanlik . Aga see kuulus mu inimellu integreerumise programmi . Teadsin , et salaja elan niikuinii kõrgemat , vaimset elu ( luuletused ) , nii et väliselt ongi õilsam läbi käia lihtsate , väikekodanlike inimestega . Nende pragmaatiline eluvaade kuidagi võlus ja huvitas mind . Käisime kohvikus , võtsime kohvi ja konjakit . Vaimsemad kujud kursusel põlgasid neid , aga mina omakorda põlgasin neid vaimsemaid kujusid , nad olid minu meelest liiga ühekordsed . Kuigi hiljem liitusin siiski nende seltskonnaga . Aga see oli hiljem . Esialgu pidin professorilesega kuidagi hakkama saama . Vanniahju küttis ta ainult endale , üürnikud võisid ainult külma vett kasutada . Aga sellest polnud midagi erilist , käisin linnasaunas . Igatsesin siiski päris omaette saada . Pealegi tuli see varguselugu . Professorilesk oli ostnud viigimarju ja pannud need kööki pliidiservale ritta , vist järelkuivama . Mulle viigimarjad kohutavalt maitsesid , lapsepõlves oli neid mõnikord selle kompoti sees , mis ema keetis . Nende sees oli punakas prõgisev seemnemass nagu sisikond , magus , mingi kõrbenud lisamaitsega . Vihkasin seda kööki , kus ma sain tegutseda ainult siis , kui professorileske ja teist üürnikku seal ei olnud . Külmkapis oli mul pool riiulit . Need viigimarjad ei andnud mulle rahu . Midagi mõtlemata võtsin ühe marja ja sõin ära , siis teise . Lükkasin rea nii , et midagi märgata ei oleks . Ma ei võtnud seda kui kuritegu . Järgmisel päeval , kui kööki läksin , sain nagu puuga pähe . Viigimarjade endine kord oli taastatud ja kahe puuduva marja asemele oli pandud ruuduline paberileht kahe küsimärgiga . Edaspidi katsusin professorileske ja roosisuud rippuvate põskede vahel veelgi rohkem vältida . Panin lehte kuulutuse . Korralik mittesuitsetav meesüliõpilane jne. Sain vist ainult paar vastust . Oli juba hilissügis , peaaegu talv , kes see ikka enam kortereid välja üüris . Üks oli Filosoofi tänavas ( <arv>/<arv> talv ) , puumajas . See tundus väga romantiline . Tegelikult see oli aparaaditehase kõrval . Tuba oli koridoritaoline , ühes otsas aken , mis oli tänavale ; inimeste rinnakujud käisid sealt mööda , nende sammud , lume kriuksumine kostis hästi tuppa . See hakkas juba hommikul vara , pimedas , sest tehased alustasid vara . Omanik oli joodik vanamees . Tema toast tuli kogu aeg suitsuhaisu ja hapukat joodikuhaisu . Minu tuppa pääses läbi suure pimeda ilma akendeta köögi , kus ta aeg-ajalt midagi keetis , see haises siis omakorda . Kempsu sai läbi õue , tuli ronida veel puutrepist üles , kempsuuks oli mingil imelikul räästaalusel rõdul . Aga sinna ma ikkagi kolisin . Professorilesk sõimas : ma olevat teda petnud . Sellist inimest polevat ta veel enne näinud . Kust ta nüüd keset talve uue üürniku võtab , ja puid ma talle ka ei toonud . Nende toomata puude eest nõudis ta veel <arv> rubla . Haisva vanamehe juures elamisest ei mäleta ma eriti midagi , peale selle , et ta mind ükskord sõimas , et olin prilllaua märjaks lasknud . Üür oli vist <arv> rubla . Seal Filosoofi tänavas ei kirjutanud ma vist ridagi . Riidekapi tõin küll Järistest sinna . Riidekapist jäi Järiste seinale teist värvi nurk , sest mul polnud tapeeti nii palju jätkunud , et kapitagune ka ära tapetseerida . Millalgi vastu kevadet , vesi juba jooksis tänaval , nägin juhuslikult Marti ja küsisin , ega ta mõnda korterit ei tea . Ta oli just ka otsinud ja teadis ühte , oli seda ise kaalunud . Vanamees küsivat ainult <arv> rubla ja koht olevat täitsa omaette . Käisin seda vaatamas ja otsustasin kohe ära võtta . See oli hoovimaja , Herne <arv> , ühekordne , kummaski otsas omaette sissepääsuga ühetoaline korter . Majavalitsus oli mingi remondigi teinud , tuppa helehalli tapeedi kleepinud . Köögis oli pliit , toas selle soemüür . Tuba oli üsna pime , üks väike aken hoovi peale . Sealt paistis siiski ka jupp Herne tänavat ja taarapunkti taaruvad joodikud , taarapunkt oli kohe sealsamas hoovi sissekäigu kõrval . Omanik oli ka joodik , aga elas oma naise juures Narva mäel . Seal käisin neile üüri maksmas . Elektri ta maksis ise . Talvel oli mul elektriradikas sees , aga elekter oli tollal vist tõesti väga odav . Kemps oli õues kuuridega ühes plokis , naabritega kahe peale . Kempsu võti rippus esikus seinal . Köögis oli veel väiksem aken , aga see avanes suurde poolmetsistunud aeda , mis seal Supilinna majade vahel oli . Sinna paistis päikestki . Kevadel lõi maa akna all haljendama . Sügisel sai aknast välja ronida ja puu alt sügisjoonikuid varastada . See aed kuulus teiste majade juurde . Sinna korterisse jäin ülikooli lõpuni . Sooja ei pidanud ta üldse , laudseinte vahelt oli vist saepuru alla vajunud , ja tuult hoidis ainult majavalitsuse poolt sissepoole löödud saepuruplaat . Soemüür läks soojaks ainult tükati ja kuna siiber ei pidanud , läks ta kohe varsti jälle külmaks . Ainult sel ajal , kui tuli all oli , sai pliidi ääres sooja . Aga kirjutuslaua taga akna all oli elektriradikas , sellega sai jalgu soojendada . Ühel talvevaheajal , kui käisin suusamatkal Uuralis , oli kööginurka väikese hange tuisanud – ju seal oli siis auk . Ja köögi veetoru oli lõhki külmunud . Kuidagi see toru jäi pärast jälle pidama , ma ei teagi , kuidas . Aga jäätükk köögi nurgas ei sulanud enne ära , kui väljas jälle soojemaks läks . Sellest hoolimata olin oma korteriga rahul ja selle üle uhke . Mairega üleval Peetri turu ümber hulkudes ja majade aknaid vaadates võis küll unistada , aga tõsiselt kolimise peale ma ei mõelnud . Läbi õuede sai sealt otse Emajõe sauna , kus oli hiigelsuur kivikeris , mis aga harva head leili andis . Põrandal lainetas sogane vesi , sellel ujusid vihalehed . Huvitaval kombel ei saanud sealt siiski mingit seent . Ja pärast sauna oli alati hea tunne koju jalutada . Supilinn tundus mulle väga ilus . Need pooleldi viltu , maa sisse vajunud majad , mingi veider avarus , mis seal valitses . Õhtul hilja , pimedas , läksin tihti mööda Kartuli või Kõrvitsa tänavat jõe äärde . Kaldapealne oli sel ajal alati inimtühi . Kaldavallil kasvavad seal suured paplid . Talvel nende külmunud oksad klõbisesid tuule käes , kuu paistis jõejääle , teisel pool jõge vilkus üksikuid kollaseid aknaid . Kevadel paplipungad lõhnasid tugevasti , jõel prääksusid ja lendasid pardid , teisel pool kaldavalli roostikus häälitsesid roostikulinnud . Kodunesin seal üsna ära . Herne <arv> postkasti , mis oli kohe ukse kõrval , ootasin oma esimest rahakaarti : luuletuste eest ! Need ilmusid Sirbis ja Vasaras . Pilt oli juures ; olin kindel , et mind linna peal ära tuntakse . Lõpuks rahakaart tuli ka . See polnud vist päris nii suur , nagu olin lootnud ( <arv> rubla ) , aga siiski , üsna palju . Arvatavasti käisime Mairega Püssirohukeldris martiinit joomas ja unistamas teistest , suurtest linnadest , raamatulinnadest . Ega selle raha eest palju martiinisid ei saanud , aga see oli siiski väga suur raha . See oli tõestus , et ma võin vabana elada . Panin kokku luulekogu " Jõeäärne maja " , Delo kaante vahele , mille valge paberiga üle kleepisin . Viisin selle Tallinna , kirjastusse Eesti Raamat . Sinnajõudmiseks tuli minna üles sellest aukartust äratavast trepist seal Draamateatri vastas . Jalad värisesid . Igatahes sain oma kiirköitjad toimetusetuppa üle antud , natuke oldi vist imestunud , et niimoodi otse . Ja et ainult Sirbis avaldanud . Muidu on ikka kõigepealt Säde ja Noorus . Olin selle otsetee üle uhke ka . Jäin vastust ootama . Muud vist ei teinudki . See oli eluküsimus , igal juhul . Kõik käis sellel ajal nii aeglaselt ! See võttis kindlasti kuid . Saavad nad üldse midagi aru – sellest , mis ma olen kirjutanud ? <arv>.<arv>.<arv> Kollane vaip on rulli keeratud ja tumesinistesse prügikottidesse pakitud , kleeplindiga ümber veetud , nime ja aadressi lipik külge pandud . Raamatud on kasti pakitud . Riiul on tühi , põrand lage . Kalendris on uus pilt : mööda lumist metsasihti paistev päike . Lumi on värskelt sadanud , päike väga madalal , detsembrikeskpäev Eestis . Unenägusid ei mäleta . Alt rahvas pidas öösel pidu . Lauldi ja vist tantsitigi . Aļcha karjus akna peal ( teda hüüti seda nime pidi ) . Keegi naabritest käis neid sõimamas , seda oli hästi kuulda . Pärast seda pidu vaibus , varsti mindi magama . See võis olla nii kella nelja paiku . Pole just kõige värskem olemine . Terve hommikupoolik läks selle pakkimise ja pesumajas käimise peale . Ilm on endiselt soe ja pime . Hommikul ainult korraks pilved rebenesid ja päike paistis Seine'i-tagusele künkale , kui aknast välja kiikasin . Seda küngast näeb ainult magamistoa aknast , püsti seistes . Ei ole ühtki lund , ei ühtki lehesadu , mis nõnda meelde jääks , et ükskord annaks varju me aastais kuluvais , me mängudes kesk kadu . Näost kõige kallimastki mäletad vaid varju , keerles mu peas eile õhtupooliku eelvidevikus , kui mööda Levallois' silda jõesaarele läksin . Vist sõna " lehesadu " tõi need värsid meelde . Sest lehed ongi korraga maha sadanud , kõik tänavaääred ja hekid on neid täis , murud kaetud . Koristustöölistel on palju tööd . Jõgi oli ootamatult kõrgeks tõusnud , saare kaldaäärne rada , mida mööda olen harjunud kõndima , sügaval vee all . Vaatasin siis neid papleid , mis sinna kaldarinnakule on istutatud , nende saledaid võrasid , mille ülesehitus nüüd jälle üksikasjaliselt näha , viimase raoni : must joonis halli taeva taustal . See joonis on mulle tuttav juba eelmisest talvest ja kevadest , kui selle saare avastasin . Mõtlesin , et nüüd on nad sellised paljad mitu kuud ja et seda , kuidas nende pungad jälle paisuma hakkavad ja kuidas väikesed hõbehallid lehed lahti lähevad , ma enam ei näe . Võib-olla need kleenukesed paplid jäävad mulle meelde . Huvitav , kui täpselt ja kui kauaks ? Seal Viivi Luige ammuses luuletuses on vist veel read : Neist lauldes siiski hulgun mööda laata , lärm viivuks vakatab ja harvu münte sajab . Optimistlikud read ! Viivi Luiges on üldse mingi forsseeritud optimism . Maalt , metsa tagant , meiereide ja luhtade tagant linna ja luulesse ja kultuuri , Rooma välja murdnud tüdruku jõhker elujõud . Kus see lärm siis vakatab ! Harvu münte , jah , seda küll . Ja seda ma väga imestan , olen alati imestanud , et luuletuste ja juttude eest võidakse , eriti veel eestikeelsete luuletuste ja juttude eest , sulle mõned mündid visata . Aga igatahes saatis Sirp ja Vasar Herne tänavale rahakaardi . Kodus isa ees tegin summa igaks juhuks natuke suuremaks . See ei paistnud talle siiski eriti muljet avaldavat . Aga lehekülje olid nad Sirbist välja võtnud ja kirjutuslaua keskmisse sahtlisse pannud . Mine tea , äkki on see veelgi seal alles . Kui ma millalgi talvel teatasin , et Eesti Raamat on mu luulekogu vastu võtnud , hakkas ema nutma . Olime isa autos Hiiul tõkkepuu taga . Ma ei tea , miks ma just selle momendi valisin . Istusin nende taga nagu alati , nagu lapsepõlves , rääkisin nende kukaldele ja selgadele . Nii oli võib-olla lihtsam . Ema hakkas nutma ja ütles , et ma olen küll raske tee valinud . Kust ta seda teada võis ? Mina olin muidugi suureline : mis raske tee ! Ja kui ka raske , siis kaunilt , sümboolselt raske ! Ma ei tea siiamaani , on see raske tee või kerge . Teist ma lihtsalt ei tunne . Raske , sest sa oled lakkamatult kaalumise all , sinu koht maailmas on kogu aeg inimeste otsustada . Kas nad vakatavad ja viskavad sulle paar münti või jätavad su oma jutuvadaga sinna tee äärde ? Ja sa ise ka ei saa kunagi teada , oled sa midagi teinud , on sellel mingi mõte olnud või lased sa lihtsalt kultuuri seljas liugu . Ja mis edasi saab . Eks ta üks juudi amet ole . Muudkui pead meeldima . Igavese juudi : muudkui pead kolima , kuskil ei saa rahu . Vaip aga jälle rulli , raamatud aga jälle kasti . Nagu oleks see , mida sa pead kirjutama , kuskil , mingis elus , mis omakorda on mingis majas , see omakorda mingis linnas või vastupidi , kuskil metsa taga , mere ääres , jõe ääres , künkal . Ma olen nagu karbi kaotanud tigu : mina kaotanud mina , käin ja otsin majadest varju , majadest vormi oma olemise vormitusele . Esimesed valikud , ma usun , pole iial juhuslikud , sest nad on nii ebateadlikud . " Jõeäärne maja " on võib-olla mu kõige täpsem pealkiri . Igatsus olla kaitstud muutumise kaldal , voolust välja võetud , ainult vaadata möödavoolamist . Järgmine avantüür oli tõlkimine . Ülikooli lehes kuulutati välja tõlkevõistlus . Ma olin Leningradist ostnud raamatu , kus oli paar Camus' novelli . Arusaamisega oli raskusi , aga " La femme adultére " meeldis mulle millegipärast : selle rahuldamatu iha pärast , mida see oli täis tuubitud , nende kleenukeste palmide pärast , mis seal külmas kõrbeöös seisid . Tahtsin seda teistele lugeda anda . Ema on rääkinud , et kui ma lasteaias käisin , see oli ainult aasta või nii ( ma ei tahtnud sugugi sinna minna ja pärast oli kahju , kui mind sealt jälle ära võeti ) , siis olevat kasvataja mind kasutanud muinasjuttude jutustajana . Teised lapsed olevat kuulanud . " Laste sõna " jutud olid mul peas , ju ma neid siis ette kandsin . Mina ei mäleta sellest midagi . See asi tuli mul meelde Fahault' raamatut lugedes ( " La pensée des contes " – " Muinasjuttude mõttemaailm " ) . Juttude vestmine ja juttude kuulamine . Soov neid kuulata ja soov neid rääkida . Lugemine ja kirjutamine on siiski ainult aseained . Kuigi see hetk , kui hakkasin " Laste sõnast " lugema , oli triumfeeriv hetk . Mu peas olev jutt ja raamatu tekst jooksid äkki kokku : ma oskasin lugeda . Vanaema ei uskunud alguses . Ma lugesin paremini kui tema . Ja ikkagi jäin ma teda nuiama , et ta mulle " Laste sõnast " ette loeks , mis siis , et need jutud olid mul peas ( just neid ma tahtsingi kuulda ) ja et ma neid ka ise võisin lugeda . Ma tahtsin neid kuulda , kas või tema aeglases , ebatäiuslikus esituses ( ta võis poole lause pealt katki jätta ja minna kööki kartuleid koorima ) . Tegelikult olen ma siiamaani jäänud sellesse infantiilsesse ja ühtlasi arhailisse , inimkonnainfantiilsesse staadiumisse , mis on häälega lugemine . Ma loen ja kirjutan häälega ( mõttes , muidugi , mul pole vaja huuli liigutada ) , sellepärast ma loen aeglaselt ja kirjutan kiiresti . Ma loen endale ette ja jäängi lugema . Sellepärast ei saa minust kunagi õpetlast – ma olen võimetu kiiresti ja palju lugema . Õnneks on olemas raadio ja televiisor . Vähemalt keegi , kes sulle aeg-ajalt päriselt ette loeb . Niisiis asusin seda " Truudusetut naist " tõlkima . ( Tundsin enda ära selles Janine'is , selles resigneerunud põlatud kehas , mis mingis inimvõõras ekstaasis ühineb lõpuks öise kõrbega – mis muidugi ei muuda midagi , elu jääb samaks , sama troostituks kui enne : miski ei jää meelde , miski ei anna varju . ) Tõlkevõistluse eelis oli see , et ta oli anonüümne : nimi tuli ümbrikku panna , tõlge varustada märgusõnaga ( pärast pikka kõhklemist valisin " Lumiére " , lootes , et see on küllalt peen ja sümboolne ) . Nad ei saanud ette teada , et ma ei oska prantsuse keelt , et ma olen algaja ja see on üldse mu esimene tõlkekatse . Lootsin , et saan žüriilt vähemalt mingeid näpunäiteid . Tõlkimine ise oli äärmiselt erutav . Kooli ma ei läinud , kavatsesin ülikooli lõpetamata , diplomitöö kirjutamata jätta , ja ainult ähvardus , et sel juhul tuleb mul sõjaväkke minna , sundis mind viimaks ikkagi diplomit saama . Aga neil talvepäevadel olin lindprii . Kateeder , kus mind taga otsiti , oli sealsamas Botaanikaaias , aga nad ei teadnud mu aadressi . Tõlkisin , vahepeal panin suusad alla ja läksin luhale suusatama . Suusatades oli hea lauseid mõelda , lauseid rütmistada . Nendega oli mul suuri probleeme , nende rütmidega ; oleksin tahtnud seda hingamist edasi anda , mida seal kuulsin . Novell oli tegelikult võistluse jaoks liiga pikk , kartsin , et see võidakse selle pärast välja praakida . Ümberlöömine võttis aega , seda enam , et tegin seda kaks korda , vahepeal pidin ringi tegema . Ära viisin viimasel päeval : suur raske ümbrik , minu elulootust täis . Tõlkimise ja luuletuste kirjutamisega kokku peaks ikka saama ära elada . Vastus tuli alles siis , kui olin juba Tartust ära . Kuulsin seda õieti Maarja Ojamaa käest Eesti Raamatus . Et olin tõlkevõistlusel esimese koha saanud . See tegi mind kuradima uhkeks . Kuigi ülikooli lehes avaldatud tõlget lugedes leidsin , et see oli ikka kohmakas küll . Ma ei saanud aru : kas siis teised olid tõesti veel kehvemad ? Kui <arv>. aasta augustis Hiiumaa haridusosakonna veoautoga Tartusse oma asjade järele sõitsin , tundus Herne tänava elamine äkki nii armetu . Ta oli juba maha jäetud . Auk köögipõrandas polnud mind kunagi varem tõsiselt häirinud , sellest hoolimata oli see minu arust olnud väga hea korter . Põrand oli lihtsalt mäda ja Jaanus oli sealt ükskord läbi astunud , aga ega sealt sügavale ei vajunud , maa oli kohe vastas , niiske rammus Emajõe luht , mis akna taga nii ilusaid naate ja võililli kasvatas , rääkimata sügisjoonikutest . Toapõranda vineer samuti lainetas niiskusest , tapeet oli roosteplekiline , kõik haises kopituse järele . Autojuht , noor tugev Hiiumaa poiss , imestas : " Kas see on siis inimese elamine ? " Nägin seda korraga tema silmadega , väljamõeldis oli hajunud , aga mul polnud teda enam vaja ka . Olin juba ära , ära kolimas . Õhtuks oli vana pruun riidekapp praami peal ja sõitis üle mere . Tegelikult oli Lauka kooli õpetajate maja korter ka üsna armetu , aga tundus mulle peaaegu luksuslikuna . Ikkagi kolm tuba ja köök . See olevat sõjaväelaste ehitatud maja , kahekordne puumaja , millele hiljem silikaatvooder ümber laotud . Minu korter oli teisel korrusel . Ühelt poolt paistsid aknast suured kased , saun , vana koolimaja , kus oli söökla ja raamatukogu , tiik . Teiselt poolt ka kased , kool . Põrand oli õhuke , alt kostis aeg-ajalt , kuidas noor tööõpetuse õpetaja oma naist sõimab . Huvitav , kas nad on ikka koos ? See tööõpetuse õpetaja , kes tuli sinna samal aastal , sõjaväe eest pakku ( Pedas polnud ju sõjalist , aga maakooliõpetajaid sõjaväkke ei võetud ) , hakkas juba perestroika ajal kooli töökojas siiditrükki tegema , vimpleid . See oli tasuv , ta ostis punase null kaheksa . Nüüd on temast saanud suur autode maaletooja ; ühe suure riigihankega , mida ajalehtedes tükk aega näägutati , teenis ta vist päris kena kopika . Sellele mõeldes tunduvad inimeste elud küll nii determineeritud , et midagi pole teha ega öelda . Kõik on nii loogiline . Mina põlgasin tema siiditrükki , tema põlgas küllap minu kirjutamist ja võib-olla natuke kadestas ka , nagu mina tedagi . Väljastpoolt tunduvad võõrad elud nii lihtsad ja mugavad . Tegin korteris remondi , vähemalt osaliselt . Värvisin põranda ja ahju Maire ema käest saadud ilusa helehalli suusavärviga ( Maire ema töötas suusavabrikus ) , mis kahjuks jubedalt haises . Iga kord pärast ahju kütmist pidi akent lahti pidama ja see värv kippus maha ka tulema . Lauka oli kolhoosikeskus , seal polnud kuhugi minna . Vabal päeval sõitsin bussiga Luidjale , kõndisin mööda liivakallast , kus sel sügisel õitses ridamisi päevalilli , eks meri oli seemneid toonud . Veel oli võimalik sõita Kärdlasse , käia poes , istuda Keskväljaku-äärse kauplus-restorani teise korruse baaris , mille aknad avanevad platsile , võtta mingi klaas , ja esimese kerge alkoholilaksu mõjul unistada suurest elust , inimestest , kellega see suur elu mind kokku viib . Esialgu polnud eriti kedagi võtta . Üks tüdruk meie kursuselt oli Kärdlasse õpetajaks tulnud . Tema juures sai käia lobisemas ja kohvi joomas . Tundsin Tartust ja kadunud seltskonnast tegelikult suurt puudust , aga ei tunnistanud seda endale . Nagu sedagi , et maal oli tegelikult tõesti üsna igav . Tõlkisin visalt Camus' " Langust " , ma ei teadnud , et selle tõlge oli juba kelleltki tellitud . " Jõeäärne maja " tuli lõpuks välja , piinlikult väike ja armetu . Eriti ei meeldinud mulle mu pilt seal kaane sees . Ma ei tahtnud sugugi selline olla . Ootasin kannatamatult arvustusi . Mis ilmusid , olid pigem head , aga asjast nad minu meelest ei rääkinud . Oli seal üldse millestki rääkida ? Laukal kirjutatud luuletused on sünged ja tardunud , tunne oli , et tähendust pole , mitte mingit . Koolitöö oli tüütu ja väsitav , lapsed karjusid , tundides polnud korda . Ma ei võtnud seda tööd tõsiselt , see oli ainult ajutine äraelamine . Tundus absurdne , et ma õpetan neile õievalemeid , mida ma ise viiendas klassis vihanud olin . Rohkem meeldis mulle kütjaamet , millega natuke lisa teenisin . Koolis oli ahjuküte . Lapsed tõid päeval puud ahjude ette . Need olid toored ja jäätunud , sest keegi ei suutnud korraldada nende lõhkumist , riitaladumist ja kuivatamist , nad seisid õues hunnikus lageda taeva all . Ahjusid köeti hilja õhtul . Mul oli veerand kütja kohta , mis tähendas vist alumise korruse ahjude kütmist . Õhtul oli koolimaja tühi ja vaikne , selline oleks ta võinud kogu aeg olla . Märgadele puudele tuli läigatada diislikütust . Siis nad läksid kuidagi põlema . Koolis oli kogu aeg kerge naftalõhn . Koridor oli täis puude susinat ja praksumist , seda oli hea kuulata . Pärast sai ahjuuksed kinni panna , nii et puud jäid sinna ööseks hõõguma . See muidugi lõhkus ahjusid ja klassid olid alati külmad ka . Mingi sellise kütjakoha vastu poleks mul tänapäevalgi midagi . Võiksin koguni puid lõhkuda ja hoolitseda selle eest , et nad kuivad oleksid . Ahjude praksumine suures majas on turvaline . Aga selliseid kütjakohti pole enam või nendest ei saa ära elada . Siis olid õpetajad peaaegu sama vaesed kui kütjad , suurt vahet polnud . Naisõpetajate mehed olid kolhoosi traktoristid , nemad teenisid raha . Poisid tahtsid ka masinate peale saada , lugeda oskasid nad enamuses ainult hädavaevu , kui said , siis kadusid töökotta . Ometi oli mul ka loodussõprade ring . Paar poissi seal käis . Klassijuhataja olin ka , kaks aastat . Nüüd hiljem kuulsin , et sealt klassist oli kaks last ülikooli läinud : üks vaikne tüdruk õppis bioloogiat , üks vaikne poiss teoloogiat . Talvel hakkasin suusatamas käima , kuigi eriti kuhugi minna polnud , polnud suusaradu . Sai suusatada üle külmunud laiside ( endiste merelahtede ) või Reigi poole põldudele ja kadastike vahele . Suusad kippusid sügavale lumme vajuma , aga kevade poole tegid tuisud lume kõvaks . Eriti talumatud olid pühapäevad . Ükskord võtsin kätte , panin kasuka selga ja läksin Reigi kirikusse . Jumalateenistus oli parajasti pooleli . See oli veel vana kirikuõpetaja , kogu Hiiumaa peale ainus . Ta mängis ka orelit , väikest rikkis pilli , millest vaevalt midagi viisisarnast kätte sai . Selleks läks ta vahepeal läbi kiriku ja ronis rõdule . Aga kui ma ukse lahti tegin ja sisse astusin , oli ta parajasti vist altari ees . Ta isegi vakatas . Sel ajal ei käinud juhuslikud inimesed kirikus , ainult kindlad vanamutid , kogudus . Mina seda ei teadnud . Nad võisid mind isegi nuhiks , ideoloogiakontrolliks pidada , jumal teab . Kirikus elektrit polnud , küünlad põlesid . Selles õpetaja edasi-tagasi käimises ja orelirõdule ronimises oli mingit liturgilist väärikust , see kõik tundus mulle kuidagi imeline . Salajane keelatud maailm , suletud sellesse üksi maantee ääres seisvasse hoonesse , keset tuisust talvepäeva . Võib-olla tundsin seal ära iseenda üksinduse . Nüüd mõtlen , et need alati tühjad , kuskil põldude ja võsade keskel seisvad maakirikud oma piltide ja lühtritega ning need kümmekond truud igapühapäevast vanamutti sümboliseerivad suurepäraselt ka kultuuri üksindust sellel maa . Keegi ei tea , milleks ta õieti olemas on . On , sest ikka on olnud . Vanamuttide värk . Sainte-Odile'i kiriku kellad hakkasid praegu just väljas lööma . Täna on pühapäev , kirikutorn on siinsamas , kellad kostavad tuppa . See on sünge kolmekümnendatel aastatel tehtud kirik , torn nagu tõeline fallos või minarett . Siin linnas on kirikud sama üksi ja omaette kui seal maalgi . Ühe vana kultuuri kaldaleuhutud vrakid . Ainult et nad on suured ja võimsad . Tol talvepäeval läbi suhiseva tuisu tagasi kodu poole rühkides mõtlesin , et minagi võiksin kirikuõpetajaks saada , seal tühjas , samahästi kui tühjas maakirikus raamatust ette lugeda . Ainuke mure : laulda ja orelit mängida ei oska . Küllap kuidagi saab ilma laulmata ka . Kevade poole talve ühel suusaretkel avastasin pastoraadi . Tegelikult olin ma pidanud teda varemgi nägema , ta paistab maantee äärde ja ma olin temast ka mööda suusatanud . Aga ta oli mulle alati tundunud lihtsalt ühe vana mahajäetud ja sealjuures inetu majana . Selline pikk lohmakas laut . Ma polnud kunagi mõelnud , mis maja see on . Tol kevadepoolsel talvepäeval sattusin kirikumõisale lähenema aia poolt . Äkki olin sellesse üksikusse tumma majasse armunud . Korraga ta tundus mulle ilus , väärikas , proportsionaalne . Teadsin , et ma pean sinna elama saama . See ei tundunud mulle millegipärast üldse võimatu . Maja oli ju tühi , seisis niisama . Tundub , et tõelised elukohad , tõelised majad on kõik nii mu ette kerkinud . Ma pole neid otsinud , ma olen nad leidnud . Ma olen neisse armunud nagu inimestesse , esimesest pilgust . Inimestesse pole ma kunagi saanud elama asuda , majadesse küll . Võib-olla inimesse ei saagi niimoodi elama asuda nagu majja , ma ei tea . Igatahes uurisin ma kiiresti välja , mis maja see on . Pastoraat kuulus sel ajal kuidagi koduloomuuseumile , mis tahtis seda üles ehitada ja sinna kolida . Enne seda oli seal olnud vanadekodu ja viimati veel paar kolhoosi korterit . Laukal elas üks muuseumitöötaja , rääkisin sellega ja sain ta nõusse , et võiksin seal elada , nii ajutiselt , ühtlasi maja järele vaadata , et ei lõhutaks , rüüstataks ega pandaks põlema . Üleval pööningul oli üks korter , kus peaaegu sai elada . Alumiste saalide aknad olid ära viidud , akende ees olid kiled . Korteri juures oli kõige toredam see , et ta oli läbi kahe korruse , all oli köök , koridor ja tuba , kust läks trepp veel ühte tuppa , mis oli päris katuseharja all . Sealt aknast paistis kaugele üle väljade ja võsade . Isegi üks treitud jalgadega laud seisis seal akna all , teises toa otsas oli ahi . Teadsin , et sinna ma pean jääma . Seda ahju saab kütta , selle akna all saab istuda ja välja vaadata , selle laua peal kirjutada , lugeda , unistada . Korterisse oli kunagi viinud õuest eraldi trepp , aga sellest oli järel ainult väike rõdu , õieti paar lauda kahe talaotsa peal . See mulle meeldis ka . Sisemine trepp oli teises pastoraadi otsas , korterisse pääsemiseks tuli tulla üle pööningu , kaarjate korstnalõõride alt läbi ronida . Need lõõrid jooksid tohututesse mantelkorstnatesse . Kemps oli ka seal teises maja otsas , all kojas , kaev üle tee , vana suur mõisaaegne kaev , kus vesi oli üsna madalal , aga küllap puhas . See kõik tundus suurepärane . Kevadel tegin seal remonti , vedasin elektrit , pööningule tuli posti otsast üks piraatjuhe , aga selliste asjade peale ei pandud tollal rõhku . See oli kolhoosi juhe ja elekter läks ilmselt ka kolhoosi arvelt . Pastoraadi taga kasvas suur punane pöökpuu , selle all lõid sinetama tsillad , needsamad , mis Vikerkaare tänava aias , aga siin oli neid terve väli . Rohi oli täis kollaseid metstulpe . Aed oli üsna metsistunud , asusin seda puhtaks rookima , palusin ühel külamehel keset aeda langenud suure pirnipuu pakkudeks saagida . Et see kõik sugugi mulle ei kuulunud ja et ma elasin seal õieti poolebaseaduslikult ja ajutiselt , ei seganud mind põrmugi . Tegelikult see mulle vist meeldiski . Olin talv otsa Mairega kirju vahetanud . Tema oli läinud tööle Harku Eksperimentaalbioloogia Instituuti , muide samasse , kuhu oli läinud mu vanem õde . See kirjavahetus lohutas meid ülikoolijärgsest üksindusest . Maipühade ajal kutsusin ta Reiki külla , seal sai juba elada . Ma ei tea , kas talle see kõik tundus nii imeline kui mulle . Ta rääkis hoopis midagi sellest , et miks ma üldse temaga suhtlen jne. Tundsin , et mu kohuseks on temaga abielluda . Ütlesin talle , et abiellume siis . Ma ei kujutanud ette , et sellel sõnal võivad nii tõsised tagajärjed olla . Arvasin vist , et ta võtab seda lihtsalt kui sõpruseavaldust . Pulmad olid suvel , pastoraadis , sugulasi me ei kutsunud , ainult emad-isad , pluss mõned sõbrad , siiski päris palju inimesi . Olin nagu unes . See kõik oli mul kaugelt üle pea kasvanud . Perekonnaseisuosakonnas olevat ma olnud näost valge nagu paber . Ja pulmapidu mürgitas inetu vahejuhtum . Sisse sadas muuseumi direktor koos miilitsaga . Ma ei olnud temalt luba küsinud . Ta leidis , et pulmad on ebaseaduslikud , räuskas ja oli väga vihane . Talle vist tundus , et me kuidagi okupeerime tema maja . Ja tegelikult ta jäigi sellest ilma , nagu ma väga soovisin , aga mitte minu pärast , vaid sellepärast , et riigikord vahetus ja maja läks tagasi kogudusele . Mina olin siis sealt ammu läinud . Aga see Deus ex miilitsaauto keset pulmapidu oli väga sümboolne , kui tagantjärele mõelda , tõeline vanatestamentlik needus . Vaata aga vaata , või tema tahab saada justkui üheks meie seast ! Olgu ta nüüdsest peale neetud . Sest pärast pulmi muuseumidirektor käiski meid needmas . Mind pole enne ega pärast keegi neednud . See oli tõesti õudne . Ma mõtlen , et ta peab mingis mõttes olema ikka tõeline märatsev hull , aga see ei takista tal tänapäevani muuseumidirektorina edasi tegutsemast . Ma ei ole enne ega pärast puutunud kokku millegi sellisega , mida võiks otseselt nimetada kurjaks vaimuks , kurjast vaimust vaevatud inimeseks . Sestsaadik ma tean , mis see tähendab . Vahel ma mõtlen , et ehk tema needus ongi mu peal . Kes neid asju teab . Mis siis , et ta on tühine inimene . Peaks temaga ükskord sellest rääkima . Mis teda õieti nii raevu ajas ? Tookord ma tundsin ennast muidugi täiesti süüdi . Ta lõikas läbi ka elektrijuhtmed , aga ma lasin need ära parandada ja me elasime seal pastoraadi pööningul järgmise suveni . Seal ülemise toa põrandal panin kokku " Ithaka " . Millegipärast tundub see pastoraadiaasta tagantjärele õnneliku aastana , iseseisvusaastana . Omamoodi me sobisime kokku elama . Kuigi me ei olnud õnnelikud . Isa ja ema ja Maire ema ootasid , millal siis lapsed tulevad . Kirikusse oli vahepeal tulnud uus noor õpetaja , saime temaga tuttavaks . Mul oli kiriku võti , Maire käis kirikus mõnikord kitarri mängimas . Need Reigi jõulud olid väga ilusad , paks lumi oli maas , küünlad surnuaial põlesid lume sees hommikuni , kollane kuma paistis sealt pastoraadi juurde välja . Jõuluks oli kirikuõpetaja kutsunud linnast mõned noored lauljad , need ööbisid meie juures . Teiste hulgas oli ka A. See oli saatuslik kohtumine , kui nii võib öelda . Kirjutasin talle ja ta vastas . Majad ja korterid kutsuvad esile inimesi , iga maja ja korter isesuguseid , igas leiab aset üks draama , iga elukoht on näitelava koos valmispandud dekoratsioonidega . Sa esitad seal ühe osa . Ainult kunagi sa enne ei tea , sisse kolides sa ei tea , mis draama see on , milles sa mängima pead , milleks see koht sind kohustab . Sisse kolides sa usud , et elu on sinu kätes , et sa muudad oma elu . Tegelikult : dekoor vahetub , uus osaraamat pistetakse märkamatult sulle pihku . Kui tükk saab läbi , lahkud . Selles mõttes poleks mõtet küll maju ja kortereid omada . Niikuinii kuulud sina neile – ja milleks omada dekoratsioone , mis uue tüki jaoks niikuinii välja vahetatakse ? Tarkus oleks liikuda tükist tükki , kiindumata neisse papist seintesse , sellesse võltsmööblisse . Ma olen seda teatrit , mis on elu , alati liiga tõsiselt võtta katsunud , uskunud , et sellesse tuleb uskuda . Eilne käik Saint-Germaini metsa tegi meele kergeks . Mets oli raagus , lehtedest lage . Ainult mõned pruunid laigud mustade võrade seas , mõni tamm või pöök , mis omast veel lahti lasknud pole . Aga see pruun on juba talve pruun , ma tean , seda ma olen siin läinud talvel juba näinud . Ilm oli täiuslikult hall ja kõlatu , udu ja paks lehevaip , mis pole jõudnud veel maadligi vajuda , summutasid kõik hääled . La Defense'i tornid ei paistnud , oli peaaegu nagu maal . Ma ei tea , miks see raagujäänud mets meele kergeks tegi , miks seda võimukat kõdulõhna nii hea hingata oli . See lõputu sügis , mis kuidagi murduda ei tahtnud , oli mind rõhunud . Nüüd on ta läbi . See kinnitab , mõtlesin mööda metsarada astudes , jalgadega lehti kahistades ( siit ja sealt kostis teiste inimeste kahistamist , mõne linnu piiksumist , kauget autoteemüra , kõik nagu vatis ) , et looduses toimuvad muutused pigem eksponentsiaalsetes kui geomeetrilistes gradatsioonides . Lehelangus tundub küll olevat ühtlane ja lõputu , veel läinud pühapäeval oli mets üsna paksus lehes , kollase-rohelisekirju ja hämar , näis , et see kestab edasi vähemalt jõuluni , aga siis , ühel hetkel , saabub murdepunkt , graafik keerab oma nina ülespidi ja sündmused hakkavad arenema ootamatu kiirusega . Mõne päevaga on puud paljad . Kuna aga inimelu on samuti looduslik nähtus , on järelikult ka inimelu protsessid kirjeldatavad pigem eksponentsiaalsete kui geomeetriliste skeemide abil . Järelikult on võimalik , et tühiste sündmuste kuhjumine võib viia Sündmuse vallandumiseni , et väikeste taipamiste kogunemine võib viia mingi Arusaamise avanemiseni jne. Järelikult on siiski sündmused olemas , vähemalt teatud mõttes , ja kirjanduse muinasjutuskeemid pole päriselt laest võetud . Põnevus on üles ehitatud samamoodi : väikesed sündmused viivad kuhugi , aga me ei tea ( või teeskleme , et ei tea , kui oleme seda juttu juba kuulnud-lugenud ) , kuhu nad viivad , kuni intriig laheneb . Hundi ja Punamütsikese süütu dialoog viib vältimatult Punamütsikese allaneelamiseni , aga seni kui nad vahetavad oma küsimusi ja vastuseid , on teine lahendus veel võimalik . Võib tulla Jahimees . Hunti võib tabada müokardi-infarkt . Punamütsike võib osutuda kavalamaks , kui me arvasime , ja Hundi Vanaema sukavardaga pimedaks susata . Ühesõnaga , võib toimuda Pääsemine . Peab siiski ütlema , et elus arenevad sündmused enamasti üsna vääramatult mõne üsna tobeda pöördepunkti suunas . Nad näivad meile nii tühised ja juhuslikud , et me ei oska nende arengu suunda kuidagi ära arvata . Ja kui juba taipame , on liiga hilja , sündmused , nagu öeldakse , on meil üle pea kasvanud . Reeglina neelab Hunt Punamütsikese siiski alla ja ongi kõik . Jahimees , kes pärast tuleb ja Hundil kõhu lõhki lõikab , on teatavasti vendade Grimmide halemeelne väljamõeldis . Siiski , Sinihabeme naine pääseb , venitamise taktika osutub viljakaks : seni kuni elu , seni lootust . Ja minu elukohtade elulugu kipub mul üle pea kasvama . Jutustamise peamine tehnika pole mitte kõige ärarääkimine , vaid võimalikult kõige väljajätmine . Siiski , jutustusel peab olema pikkus , nii et midagi tuleb välja jätmata jätta . See , mis välja jätmata jäetakse , muutub automaatselt oluliseks , selline on kord jutustuse omadus . Või selline on meie viis näha oma elu : jutustusena , kus toimub Olulisi Asju . Ma arvan , et tähendus , mille ma annan ühele või teisele eluseigale , on üsna meelevaldne , aga kui ta on kord antud , hakkab ta mõjutama jutustuse ehk elu edasist käiku , sest ta on mul meeles , sest ma näen edasist elu selle valgusel , jutustan teda endale edasi nii ja mitte teisiti . Kardetavasti on see võimalus aina sügavamale eksitusse langeda . Mu katsed jutustada oma elu kümnel eri moel on katse oma skeemist välja pääseda , seda oma teadvustamatut jutulõnga , millele ma oma elu lükin , nägema hakata , sest ma olen tast tõsiselt tüdinud . Oma elukohtadejutustust venitan ma aga sellepärast ja sellepärast viidan ma aega teoreetiliste kõrvalepõigetega , et ma ei julge läheneda selle jutustuse peasündmusele , oma põhielukohale , mis seda enam küll pole , aga ikkagi on . Lihtsam on rääkida korteritest , kus oled elanud aasta-paar või neist , mis on jäänud kaugele minevikku ja paistavad sellest pisendavast perspektiivist . See Kaleste maja aga losutab keset elu ja saatust , lohmakas hall palkhoone , nagu nad on . Mere poolt tulles on ta taustaks tume mets , kuusik , vähemalt oli ( sest vahepeal on tormid enamuse neist vanadest ussitanud kuuskedest maha murdnud : pikk aeg muudab koha kirjeldamise keeruliseks juba sellepärast , et koht ei jää samaks ) , kui ma teda esimest korda nägin . See pidi olema <arv>. aasta varatalvel , enne neid jõule , mida ma juba mainida jõudsin . T. , seesama T. , keda ma siin ikka aeg-ajalt unes näen , kuigi ta ei ole mu elus mingit praktilist ega materiaalset rolli mänginud , tuli meile pastoraati külla . See oli november , ma usun . Ta tuli Tallinna kiirbussiga . See kiirbuss kuulus tolle pastoraadielu juurde . Tema möödumine igal õhtul kella üheksa paiku , tema omapärane undav hääl . Selles oli tunda suure maailma kiirust , linna . Ma usun , et Tallinna kiirbussi häält tunnevad kõigi nende Eesti maakohtade inimesed , kuhu Tallinna kiirbuss käib või on käinud . See hääl on märkinud nende elu , nii või teisiti . Alevikes kogunevad noored viimase bussi saabumise ajaks " bussijaama " , mis on enamasti lihtsalt üks varjualune . Vaevalt nad endale seletavad , miks nad seda teevad . Bussi pealt võib alati keegi tulla . Võib toimuda sündmus , kuigi see jääb järjekindlalt toimumata . Tallinna kiirbussi hääl on alati uueneva ootuse hääl . Kiriku kohal polnud kiirbussil peatust ette nähtud , lähim peatus oli kilomeetri-pooleteise taga poe juures . Kui ta aga siiski tuurid maha võttis ja seisma jäi , oli keegi suutnud bussijuhti veenda , et tal on vaja just seal maha minna . Järelikult võis keegi tulla . Tol ajal ( " tol ajal " , kirjutan nagu vanake , aga see on tõsi : see on " too aeg " ) polnud inimestel veel palju autosid , minu tuttavatel ja sõpradel polnud kellelgi autot . Buss oli veel demokraatlik sõiduvahend , kõik sõitsid bussiga , nii nagu Prantsusmaal tänini kõik sõidavad rongiga . Bussid , eriti Tallinna kiirbussid olid siis ka vastavalt kuidagi väärikamas staatuses , nüüd veavad nad rohkem lapsi ja vaeseid , ja bussid ise on ka vastavalt vaesed , vanad second-hand logud . Mitte et nad siis teab mis head oleksid olnud , aga nad olid kõige paremad , mis üldse olid . Ma ei mäleta küll , et mõni oodatud inimene ootamatult bussi pealt maha oleks astunud . Pigem võis ta lubatud päeval tulemata jääda , buss võis peatumata mööda sõita , kuigi ootus oli juba viimase vindi peale keeratud . Kui õhtune Tallinna buss on mööda sõitnud , siis on maakoha selle päeva sündmused enam-vähem kindlasti toimunud . Öö laskub , vaikus laskub , metsad nihkuvad majadele lähemale , ootuse lambis keeratakse tuli maha , toad mattuvad vaiksesse maahämarusse . See T. aga tookord tuli ja järgmisel hommikul läksime temaga kahekesi teise bussi peale , väikese kohaliku bussi peale , mis kolistab läbi kõik külateed ja suudab pooleteise tunniga sõita <arv> kilomeetri kaugusele , saare äärmisse läänetippu , mahajäetud sadamasse , kus on tema lõpp-peatus . Sinna sõitsimegi . Siis hakkasime merekallast pidi tagasi matkama . Kui olime juba küllalt kaua matkanud , tuli üks tee , mis kaldalt kutsuvalt üles keeras . Ma ei teadnud , mis koht see on . Keerasime teed mööda metsa vahele , varsti tuli lagedus ja ootamatu küla , õigemini kaks maja . Üks oli tavaline kollane majake , teine oli pikk lohmakas talumaja , nii nagu nad on , natuke künka peal , kuuskede müür taustaks , puuriidad lõunapoolse seina äärde laotud . Ma ei tea , mis see oli , võib-olla selle pildi äärmine turvalisus , äärmine rahu , kuldlõikeline väljamõõdetus , mis sundis mind T-le ütlema : " Selles majas küll elaks . " Ma ei mäleta , mis ta selle peale kostis . Mäletan , et hiljem puistas taevast lumepihu , talv tuli sel aastal varakult . Kuigi ilmselt ta ei jäänud , sest mõne nädala pärast ( oletan ) , kui ma uuesti sinna külakesse sattusin , oli ikka sügis . Hämar roheline metsaalune ja kuuseriisikad tee ääres . Seekord ma juba teadsin , et selle koha nimi on Kaleste . Mind saadeti sinna külanõukogust , kus ma rääkisin , et otsin majakohta . Sinna pastoraati ei saanud ju pikemaks jääda , sest muuseumidirektor ähvardas peatsete restaureerimistöödega , mis tegelikult algasid alles aastate pärast ja siis juba teistes oludes , kirikuõpetaja taktikepi all . Pealegi pidin ma ju oma maaelu-unistuse , oma talueluideaali ellu viima . Nüüd tagasi vaadates olin ma ikka täiesti ajavaimus , see tähendab rahvuslik-konservatiivses , traditsionalistlikus vaimus , nagu need <arv>ndad olid , ilmselt reaktsioonina <arv>ndate , mu lapsepõlve modernismile , kosmopolitismile ja progressismile . Me kõik tahtsime regresseeruda tagasi sinna , kus on koduküla , kodumaa . Me ei teadnud , et need kohad olid nüüdsest saanud luuleks , et neid enam tegelikult olemas ei olnud . Isa oli nõus meile odavama talumaja ostma . Aga neid polnud eriti saada . Külanõukogu esimees soovitas siis ühte vanainimest , kes otsivat noori enda juurde talusse . Teda ma tollel sügispäeval vaatama läksingi . Ta istus köögilaua ääres ja hädaldas . Ta ei meeldinud mulle mitte üks põrm . Kõik see , metsatee , hämar köök , hädaldav vanainimene köögilaua ääres , jättis kuidagi rusuva , pimeda mulje . Seda küll ei taha , tundsin . Pealegi selgus ta hädaldamisest ( tema mees oli suve lõpus surnud ) , et tal on juba ühtede inimestega kokku lepitud . Valetasin , et mulle tuleb auto järele , et ainult rutem sealt minema pääseda . Tegelikult oli bussini aega oma viis tundi , see pidi tulema alles õhtuhämaruses . Küllap sain mõne juhusliku auto peale . See oli sama maja , mille kohta ma olin öelnud , et seal elaks küll , aga ma ei mõelnud sellele enam , isegi vist unustasin täiesti . Siis tulid jõulud , kärekülm talv , mis koolivaheajal toalilled ära võttis , kuigi jätsime elektriradika üles tuppa sisse . Tulid A. kirjad ja talle kirjutamine , kevad , " Ithaka " kokkupanemine , mingid uued unistused , aga ma ei mäleta , millised . Millalgi mais-juunis oli postkastis äkki üks õhuke vanainimese käekirjaga ümbrik , selle sees vihikuleht , millel seisis , et Helmi ootab nüüd meid . Helmi oli see hädaldav vanainimene , kes mulle sügisel nii sünge mulje oli jätnud . Aga nüüd oli kevad , rohi haljendas . Kui Helmi õue jõudsin , ajas ta parajasti koos naabrinaisega lehma kuhugi , kaevu juurde või kaevu juurest ära . Pakkusin ennast appi lehma ajama . Helmi andis mulle kaasa ühe krimpsus , kärbatanud ja keldrilõhnalise taliõuna , ühesõnaga , kaubad olid koos . Isa kiitis ka takka , kõik pidasid loomulikuks , et võtame endale vanainimese . Kaua ta ikka elab ! Aga elab tänini , nüüd juba teist aastat Tohvri vanadekodus , ja majal on uued omanikud . Helmi osutus truudusetuks naiseks , ta oli valmis mind vahetama mingi Ameerikasse läinud Jaanuse vastu , puhtalt selle pärast , et Jaanus oli talle Ameerikast panni ja riideid saatnud . Pealegi pärines Jaanus sellest muistsest õnneajast , kui Eduard veel elas . Jaanus oli aidanud neil Koulu metsas heina teha . Ja Eduard oli lubanud Jaanuse enda juurde võtta , ainult et siis oli tulnud see Ameerikasse emigreerumine , Moskvast oli äkki luba antud . Kui nii võtta , siis sai teoks Eduardi sõna , ja Eduardi talu see oli , Helmi oli toodud teisest külast ja lapsi neil polnud . Küla neljas majas , kus siis , <arv>. aastal veel elati , polnud kellelgi lapsi – imelik lugu ! Nüüd on kaks maja veel tühjaks jäänud , suvitajatele . Ja ega Jaanus , kellest on vahepeal saanud John , sinna ka vist lapsi too , sest tema uus ameerika naine ( kaasa võetud eesti naine ei elanud kodumaa kaotust üle ja suri vähki ) on juba vana ja Johni poegadest on vahepeal saanud ameeriklased . Surev küla , ja sellesse ma kiindusin . Kuigi ikka ja jälle oleks tahtnud sealt ära . Kui tumedalt mets mõnel kevadpäeval kohisema lõi ! Kui pikad olid talved , jaanuar , veebruar ja märts . Köögi suures ahjus põles viimane söetuli , sinakas leek punasel hõõgumisel . Õhtu oli käes , väljas oli juba pime , aga Helmi polnud tuld põlema pannud . Ta ei harjunudki elektrit kasutama , see oli neil alles <arv>ndate aastate lõpust . Ta istub ahjusuu ees pingi peal , ettepoole kookus , tume raske kogu , mida eestpoolt valgustab punane hõõgus . Köögis on kuulda süte vaikset priginat , tuule vuhinat korstnas , mere ja metsa kohinat akna taga pimedas . Ma ei pane tuld põlema . Vana naine on vist ahju ette tukkuma jäänud , ta pea vajub allapoole , siis kukub kumer kamm tema hõredatest juustest põrandale , selle peale ta ärkab , paneb kammi juustesse tagasi , võtab põrandalt ahjuroobi , roobitseb ägedalt süsi , kööki tuleb natuke kibedat vingu . Lükkab ahjuuksed kolinal kinni . Ajab ennast ägades püsti . Varsti saab kartulid ahju panna . Koorega kartulid ahjupõrandale . Kui ta need välja võtab , levib üle kogu maja kõrbenud kartulikoore lõhn , natuke mullane , aga siiski isuäratav , pruuniks küpsenud kartuliihu kiht otse koore all . Meie igaõhtune söök , talv läbi , kevadeni , kui õhtud lähevad juba pikaks ja süte punane kuma ahjusuus võistleb taeva sinise kumaga aknas , kuni viimane ühel päeval võitjaks jääb . Ma ei tea , kas see sütekuma , see männipuusuitsu ja söestunud kartulikoore lõhn , see pime köök ja see ahjusuu ees kössitav tume kogu , kas nad üldse kunagi minust lahti lasevad või jäävadki nad minuga alati kaasas käima , suur hämar ala mu teadvuses , ükskõik kui valgetesse ja kaugetesse kohtadesse ma ka ei läheks . On see võimalik , et tegelikult ma jäängi sinna , et mu äratulek oli ainult äpardunud katse , et majad võivad meid alla neelata nagu Hunt Punamütsikese ? Et see hall lohmakas maja neelaski mu alla , koos Vanaemaga , sest Helmi oli muidugi Vanaema ( lõpuks elasin ma ikka koos vanaemaga , nagu lapsest peast olin õppinud elama ) , ja vendade Grimmide head Jahimeest pole tegelikult muidugi olemas . Aga kas Kotivana on olemas ? Kotivanaga meid hirmutati : ta pistab halvad lapsed kotti ja viib kaasa . On ta mõni tegelane saksa folkloorist ? Mina olen teda igatahes Vikerkaare tänaval näinud . Või peaaegu näinud , sest samas ma teadsin , et see oli ainult Vene Vanamees alt metsa äärest majast , kes käis prügimäel pudeleid korjamas ja viis neid poodi . Ta rühkis mööda Vikerkaare tänavat üles , suur hall kott seljas , suur hall koer kõrval . Kotivanal pidi kindlasti olema suur koer . Koeri ma kartsin . Unes või õhtul teki all läks see koer veel suuremaks . Nad võisid tuppa sisse ka tulla , kui kõik teised magasid . Nii et Inimsööja ja Hunt käisid mul koos ja paaris , aga rohkem ma ikka kartsin Koera kui Kotivana . Kotivanaga vast oleks andnud rääkida , teda härdalt paluda jne. Aga koeraga ei räägi midagi . Ta ajab lihtsalt lõuad laiali ja ongi . Mind huvitab praegu , kas eesti folklooris on ka Inimsööjal selline silmapaistev , obsessiivne koht olnud , nagu tal on siin Prantsusmaal ? Ma kahtlen selles . Ei maius ega armastus ole seal kunagi selline kirg olnud kui siin . Või mine tea . Kuidas on lood libahundiga ? Selles linnas elamine tähendab kõigepealt teatud mürafooniga harjumist . Ja sellega harjub ka . Aga kui selle müra eest enam kuhugi minna ei ole , siis ta hakkab ahistama . Alt ameeriklane on jälle oma trafo sisse lülitanud . See tähendab ühtlast madalat mürinat , põranda vibreerimist jalgade all , voodi vibreerimist . Selle eest pole kuhugi minna . Ja tema enda korteris peab see ju palju hullem olema . Inimesed võivad olla haruldaselt tuimad . Üksteise müras elamine kuulub tegelikult selle linna loogika juurde . Korterid on ehitatud nii , et nad ei peagi müra pidama . See on teatud vastastikuse kontrolli ja kooselutunde saavutamise süsteem . Täna hommikul on lisaks trafole veel mingi suruõhusüsteem , millega kuskil alumises korteris midagi lõhutakse või seinu puhastatakse . Selle mürin täidab kogu hoovi . Kui see vait jääb , on kohe vaiksem . Kui ameeriklane oma trafo välja lülitab , siis on kohe haruldaselt vaikne , suur kergendus , see madalsagedusvibratsioon mõjub ikka deprimeerivalt . Aga talle ei mõju . Mulle tundub , et inimestel on aina raskem sellise massina koos elada , nagu nad on hakanud elama , neis suurtes linnades . Teiste , nende müra , nende ihade ja isude igast küljest peale suruv lähedus tekitab vastureaktsiooni : soovi ennast võimalikult teistest isoleerida . Tänapäeva ideaal : elada seal , kus teiste kontsentratsioon on kõige suurem , aga nii , nagu teisi poleks olemas . Kõrghoone viimasel korrusel , ideaalse heli- ja soojusisolatsiooniga korteris , ülitäiuslike turvasüsteemide kaitse all . Üks kooliõpetaja rääkis eile televiisoris , et laste mängud lähevad aina vägivaldsemaks , et vahetunnil koridoris neil polegi nagu teisi suhtlemisvahendeid kui rünnak , üksteise poole osatakse pöörduda ainult sõimusõnadega jne. See on siin nüüd moeteema : vägivald . Keegi ei tea , mis sellega peale hakata . Politsei on võimetu kümne-kaheteistaastaste poisikeste ees , kes neid kividega loobivad . Eeslinnades ründavad poistekambad nii kiirabitöötajaid kui ka postiljone . Näiteks üritavad neid tabada rõdult allavisatud külmkapiga . Nende territooriumile ei tohi asja olla ühelgi võimuesindajal . Lapsevanemad ei julge oma lastele midagi keelata . Kuna olemas on ainult individuaalne õnn ( suurim õnnerealiseerimisüksus on perekond , tegelikult armastajapaar ) , siis ei saa nad oma lapsele ju keelata midagi , mida too tahab , panna kätt ette ühelegi tema soovile ja ihale . Sest mis on meie ühiskonna ( kui sellest saab veel rääkida , igatahes selle ühiskonna aatomite ) ideaal ? Oma soovide ja ihade võimalikult täielik rahuldamine . Nojah , teisi kahjustamata , lisatakse vagalt . Aga enamasti jäetakse lisamata . Võib-olla paneks ameeriklane oma trafo kinni , kui ma läheksin talle ütlema . Aga ma ei oska sõimata . Selleks , et mõjuks , et sinuga arvestataks , pead sa kõigepealt suutma tekitada hirmu . Või mis reaalse sanktsiooniga mul oleks teda ähvardada ? Lähen kaeban majahoidjale , majaomanikule ? Ta teab , et välismaalaste kaebusi ei võeta tõsiselt . Ühesõnaga , ma ei viitsi seda võitlust ette võtta . Minimaalne sekkumine ja minimaalne sekkuda laskmine on seaduseks . Ma olen ära õppinud , või peaaegu ära õppinud selle , kuidas tänaval , bussis ja metroos ennast kesta sisse tõmmata . Igal juhul vältida pilgukontakti . Seda tuntakse peaaegu agressioonina . Ja tõsi , sulgumine on ökonoomne . Sa ei jaksakski taluda seda tarbetute hetkesuhete koormust , mis sulle rahvahulgas osaks langeks , kui sa ennast selle eest ei sulgeks . Inimaatomid peavad hoidma enda ümber tõrjevälja , et vältida kokkupõrget , ühtesulamist , enesekaotust . Kuritegevus olevat viimase paari aastaga muutunud järsult vägivaldsemaks . Atomaarne inimene on kaitsetu . Kui metroos kellelegi kallale tungitakse , vaatavad teised mujale . Keegi ei astu vahele . Võib-olla keegi veel astub . Võib-olla see veel hoiab tagasi . Ma ei tea , kui kaua saab selline ühiskond koos püsida . Kui kaua veel mõjub vähegi usutavalt jutt vabadusest , demokraatiast ja inimõigustest ? Kui ühiskond otsustab end ühel hetkel vägivalla vastu kaitsma hakata , on võib-olla juba hilja , sest tuleb välja , et ühiskonda enam pole . Aatomid ainult tõukuvad , vägivald on muutunud endeemiliseks , tunginud kõigisse keharakkudesse . Ma ei tea . Mäletan küll hästi seda , milliste jõupingutustega algkoolis laste vägivalda vaos hoiti . Ainult suurte ähvarduste ja reaalsete karistuste hinnaga , millele andis krediiti kõike kontrolliv ühiskond . Iseenesest oli osa lapsi väga vägivaldsed ja võim oli iga hetk nende kätte libisemas . Täiskasvanud hoidsid neid ainult hädavaevu tagasi . Osa õpetajaid langes ka nende vägivalla ohvriks . Neile armu ei antud . Nad hävitati , mitte küll füüsiliselt , aga psüühiliselt . Neist jäid inimvared . Prantsuse politseinik rääkis , et üha sagedamini kutsuvad vanemad oma lastele politsei . Sest laps peksab neid . Või on noaga haavanud . Ja nad on võimetud . Politseinikud omakorda demonstreerivad tänaval , nõudes suuremat turvalisust ja austust . Kas see kõik tähendab , et sõda on vältimatu ? Talumatuks muutuv vägivald tuleb projitseerida kuhugi väljapoole . Tehniline tsivilisatsioon , millel me elame , on tegelikult rajatud ülimale korrale ja distsipliinile . Sellepärast ka see vabaduseobsessioon , pidev jutt vabadusest . Vabaduselitaania . Tööl käimine ja raha teenimine , säärase monstrumi , nagu see linn , imetlusväärselt korrapärane funktsioneerimine , see nõuab inimestelt suurt enesedistsipliini . Kui kuskil maailmas on olemas taoline korra kontsentratsioon , peab kuskil järelikult eksisteerima kaos . Kaos on projitseeritud Kolmandasse Maailma , Araabiamaadesse , kuhu tahes . Kaos ja avalik julmus . Et me saaksime seda pealt vaadata , eemalt ja õudusega . Aga kas õnnestub korda pikka aega kontsentreerida ühte kohta ? Mida suurem korra kontsentratsioon , seda suurem peab olema see entroopiavoog , mida ta produtseerib . Järelikult peab see entroopia korra varem või hiljem üle ujutama , laiali uhtuma . Impeeriumid on alati lagunenud , vähemkorrastatud ühiskonnad , hunnid , goodid , mongolid , on nad üle ujutanud . Maailm on taas ühtlustunud , et taas hakata kuhugi suurt korra sipelgapesa üles ehitama , raag- ja okashaaval . Küsimus on ainult selles , kui kaua see veel vastu lööb . Kas mõne päeva , mõne kuu või mõne aastakümne . Mõne sajandi ? Seda vaevalt . Tegelikult ootavad kõik hinge kinni pidades , millal see peale hakkab . Paljud tahaksid seda edasi lükata . Mis saab Iisraelis , Lähis-Idas ? Valitsused püüavad seda asja seal kuidagi ohjes hoida , kaose üle pea kasvamist edasi lükata . Sest rahumeelset lahendust seal pole , rahumeelset lahendust maailmale ei ole , seda aimavad kõik . Aga kõik tahaksid jõuda sellelt elult võtta veel nii palju kui võtta annab . Tarbida , kahmata isikliku õnne järele , mis meid alati petab . Aga need , kellel millegi järele kahmata pole , need , kes on teisel pool seda klaasi , mille taga me häbitult kõigi nähes sööme ja raiskame , nemad tahaksid selle klaasi puruks lüüa , saada ka siiapoole . Aga siinpool kehtib ainult sel juhul , kui klaas on vahel . Ainult klaas , mis vahel on , lubab Diori ja Courrége'i vitriinidesse riiete alla kirjutada viiekohalisi numbreid . Kui need vitriinid seal Marbeufi ja Franēois I ja Faubourg-de-Saint-Honoré tänaval puruks lüüakse ja need riided tänavale porisse kistakse , kaotavad viiekohalised numbrid mõtte . Raha on võimas senikaua , kui iha vitriin püsib puutumatu . Raha ei ole turuvabaduse produkt , nagu valetatakse , vaid võimu ja vägivalla produkt . Dollar on sama fiktiivne , kui oli Nõukogude rubla , ainult tema fiktsioon seni veel püsib , sest võim püsib ; vitriin on üldiselt terve , need paar lennukiauku ei tähenda veel midagi . Aga all pandi trafo seisma . Milline kergendus ! Ja ilm on väljas valgemaks läinud , isegi päike võib välja tulla . Ja majahoidja suskas ukse alt sisse kirja . Õnneks see kõik veel siiski funktsioneerib . Ma tahaksin elada ühiskonnast võimalikult kaugel , aga ma tahaksin , et ühiskond oleks alles , et ma näeksin teda seal teisel kaldal , et ta saadaks mulle elektrit , toitu , kirju . Raha . Eilne kohtumine E-ga oli võib-olla otsustava tähtsusega , see , mida oligi vaja . Ta oli koos Margega . Läksime jala mööda Champs-Elisées'd linna poole , vihm oli üle , tänav kuiv , õhtu haruldaselt soe , nagu nad nüüd olnud on . Tuled särasid . Need lambivanikud puude otsas on ikka täitsa ilusad . Pidulikud . Vaateratas säras ka ja E. käis peale , et lähme sõitma , et võiks teha midagi , mida pole enne teinud ega mõelnudki teha . Mina küll alguses kahtlesin , aga siis leidsin , et miks mitte . Vaade oligi ilus . Kuna oli tipptund , siis olid avenüüd tulede jõed , valgete ja punaste . Korrapära , geomeetria . Viiekümne frangi eest sai kolm ringi . Pärast õhtul mõtlesin , et see oli tal omamoodi coup de théātre , lavastaja nagu see E. on : viia mind üles kõrgele ja näidata selle maailma hiilgust . Ahvatleja . Siis kõndisime edasi Rivoli poole , mõttega kuhugi Beaubourg'i kanti sööma minna . Tuileries' aia üks otsavärav oli lahti . E. tahtis läbi aia minna . Ma vaatasin silti ja konstateerisin , et aed on juba kümme minti suletud ( fermeture hiver <arv>.<arv> ) , aga tema arvas , et saame ikka läbi . Poole maa peal tuligi valvur jalgrattal vastu ( pimedusest tuli tema lamp ) ja ajas meid tagasi . Mul polnud restorani osas mingit ideed ja sellepärast oli natuke piinlik , aga esimene restoran , mis mulle silma jäi ja peatuma ja sisse vaatama sundis , osutus heaks valikuks . See oli maroko restoran , kollaste seintega ja puhta näoga , seal ei suitsetatud . Rahvast oli palju . Ja portsud kaussides paistsid ilusad suured . Kusskuss ( cous-cous ) oli tõesti rikkalik . Ja üsna eestilik oli see lambalihaga keedetud juurvili , porgandid ja naerid leeme sees , lõppude lõpuks ( välja arvatud muidugi juurde toodud punane piprapasta ) . Eks see põlluharijate-karjakasvatajate köök olegi oma olemuselt üsna universaalne : mingi teravili , mingi köögivili , mingi kodulooma ihu . Oleneb vaid kultuuri peenenemise tasemest ( kultiveerimistraditsiooni vanusest lõppude lõpuks ) , kui hästi seda kõike teha osatakse . Alates Hiinast ja Indiast . Sain aru , et olen ikka tõesti natuke paasturežiimil , sest nii tõsist kõhutäit pole küll ammu söönud . Nemad ööbivad oma Sceaux's , läksid Les Halles'is RER B , mina A peale . Auberis tulin maha , aga hüppasin peale tagasi , sest taipasin , et parem on sõita Triumfikaare juurde ja minna sealt jala kui hakata Opérast selle metroobussiga loksuma ( mu <arv>. liin on õhtuti remondis ) . Ei märganudki , kuidas koju sain , pea oli nii mõtteid ja unistusi täis . Pärast ei tulnud tükk aega und . Lugesin Fahault' juttu Petit Poucet'st ( Pöialpoiss või ? ) , mis tundus väga tähelepanuväärne . Inimsööja kui sootu olend , kes keeldub tunnistamast enda inimlikku poolikust , inimese komplementaarsust , ja kelle ainuke teisega ühinemise viis on selle teise täielik omastamine , allakugistamine . Maja kui isiku terviklikkuse tagaja . Kuidagi jäin ikka magama , unenäod olid kole elavad , aga sugugi kõike ei mäleta . Üks oli see , et rahvas kogunes kirikuvundamendi sisse ( see oli selline laevakujuline kontuur maa peal , otsast terav ) , Eestis , mängiti orelit , õhkkond oli pidulik . Orel oli selle poolest täiuslik , et tema üks register kujutas jõuluvorstide särinat . Olidki jõulud . Unenäost jäi pigem helge tunne . Teine oli see , et õpetasin E. lastele , kuidas Pariisis metrooga sõita . Olime RERis , käskisin neil piletid alles hoida , muidu ei saa enam välja . Aga siis oli juba Miromesnili peatus . Issand Jeesus , hüüatasin , nüüd me oleme küll mööda sõitnud . Sest Miromesnil paigutus minu mõttes kuhugi Loode-Pariisi ( ma ei ole iialgi Miromesnili peatuses maha läinud , see on üks nendest , mis eksisteerib , nimi , aga sa ei tea , mis seal on , kuhu see käik viib üleval maa peal ) , aga meie pidime ikka natuke kesklinna pool maha minema . Kuidas lõpetada seda jutustust majadest ja korteritest ? Peab kuidagi resümeerima , pole viitsimist väga pikale minna . Kaleste Mäepeal majas kirjutasin füüsiliselt kolm raamatut : " Sel maal " , " Hind " , " Mõõt " . Raamatu kirjutamise koht jääb raamatusse sisse , vähemalt minu meetodi puhul , kus kirjutamise aeg kogu aeg kirjutamises kaasas on ( sest teisiti ma ei oska ) . Kindlasti ta vormib kirjutatut . Maja on üks identifikatsioon . Koht , kus oled sees ja kust vaatad välja : aken . Esimene aken oli põhja poole , kuuskede poole . See oli üldse põhjapoolne tuba . Seda akent enam pole , sai ümberehitamise käigus kinni tehtud , kui idaseina sai suur aken sisse saetud . Aga siis mina enam ei elanud seal toas , see oli ema-isa tuba . Huvitaval kombel on ka Reigi pastoraadi kõige ülemise toa aken , mu kirjutuslauaaken , kinni müüritud . Nagu oleksin ma need vaated ära vaadanud ja sealt poleks enam kellelgi midagi näha . Ja Herne tänava akna ette on ehitatud kõrge plank . Ega seal korteris pole vist pärast mind üldse kedagi elanud . Siis võttis isa ette rehetoa väljaehitamise . Suured aknad selle rehetoa jaoks olin ma juba ammu valmis disaininud ja metsamajandi puidutöökojas lasknud valmis teha . Need on veel sellised vene aja aknad , vana moodi . Aga ilusa proportsiooniga , ma leian . Need raamid seisid mitu aastat rehe all , minust ei olnud ehituse ettevõtjat . Kui isa asja algatas , olin mina linnas . Kui ma nägin , et ehitus käib , hakkas see mind huvitama . Mul olid siis " Piiririigi " rahad , nende eest sai ehitada . Sellest suurest toast tuli minu tuba . Kuna aknad on otse lõunasse ja seal pole metsa ees , sest maja on künkal , siis paistis talvepäike sinna otse sisse nagu prožektor . Kui ta paistis . Suvel jäi ta jälle peaaegu täiesti räästa varju , nii et tuba oli hea jahe . Selles mõttes on need vanad laia räästaga rehielamud head . Kõige õnnelikum suvi oli " Hinna " kirjutamise suvi . Õhtuti olid taevad nii peened ja kõrged . Hommikul ärkasin aina varem , suve lõpu poole juba hämarikus . Peaaegu maani ulatuvate akende all oli lillepeenar , mis sel aastal eriti rikkalikult õitses . Mulle meeldis õhtuti seda kasta , haista lõhna , mida taimed vee eest tänulikult vallandasid . Hommikul vaatasin voodist nende värvide ilmumist videvikust : punased ja kollased lõvilõuad , tumelillad lilltubakad , helelillad petuuniad . Ühe elukoha sisse mahub mitu elukohta ja seda mitmes mõttes . Esiteks need kolm ehitusjärku seal Kaleste pikas talumajas . Kõigepealt see tagakamber ( tegin kohe kahest ühe ) , siis see rehetuba ja lõpuks see rehealusesse tehtud saun , selle peal pööningutuba katuseakendega . See oli kõige valgem , isegi talvepäevadel , kui kõik alumised toad olid hämarad , oli seal valge . Seda ehitasin koos töömeestega ise . Selle ehitamine oli ka ilus suvi , samuti kui raamatu kirjutamine , sama huvitav tunne oli . Ja pärast sama tühi tunne . Teiseks need eksiilikohad . Üritasin sellest majast ja sellelt " mäepealselt " korduvalt põgeneda . <arv>. aastal sain Vikerkaare kirjandustoimetaja koha . Ja ühe vana kaugelt sugulase , tädi Marta ( ta oli tegelikult tädimehe õde ) , vanatüdrukust arsti korteri . Ta ise oli tädi juurde kolitud , ei saanud enam omadega hakkama . Korter oli taksopargi juures , vist on see Koskla tänav . Seal ei kannatanud ma üldse välja . Esiteks müra , sest suured veoautod peatusid valgusfoori taga otse akna all , seina taga . Teiseks vastik keskküttekuivus , mis läks seda hullemaks , mida rohkem akent lahti hoida . Kolmandaks tühjus ja üksindus mu ümber . Linnaelu polnud põrmugi seltskondlik . Neljandaks need vanainimese asjad , võõrad asjad . See oli päris kole . Pärast sokutasin sinna S-i , kellel oma noore naise ja lapsega kuhugi minna polnud . Nemad olid seal täitsa rahul . Kui kevad kätte jõudis , olin maal tagasi . <arv> . aasta suvel , kui tuli uus raha , otsustasin linna minna raha teenima . Ära tüüdanud oli mind see vaesus ja kasinus seal , see omakuivatatud lambaliha ( sõin neil kehvadel aastatel kahtlemata kuninglikult , võrreldes linnainimestega ) . Otsus tuli kevadel . Lõin kasvumajale uut kilet . Kile läikis ja laperdas , kõik kohad olid valgust täis , tundsin kohutavat ahistust . Viskasin haamri maha ja ajasin ennast püsti . Ei , mulle aitab . Annan maja Helmile tagasi ja kaon siit . Ükskõik kuhu . Laia maailma . Selle plaani laitsid ema ja isa muidugi hiljem maha . Nad tulevad parem ise sinna . Tegelikult said nemad teoks teha oma salajase maaelu-unistuse , mis oli palju praktilisem ja realiseeritavam kui minu oma . Õe ja õemehega , kellega nad Pääsküla majas koos elasid , olid suhted pingelised . Kalestes said nad kuus aastat suhtelist vabadust , veel ühe elu vanaduses . Ainult Helmi kiskus emaga kiusu ( ja võib-olla ema Helmiga ka ) , see oli tallegi duubel kaks : jälle nagu ämmaga koos elamine . Siiski oli temal sealt sama kahju ära tulla kui pärast minul . Alguses kolisin Pääskülla , aga seal ei istunud kuigi hästi . Ruumi oli palju , aga ma tundsin ennast kuidagi kohatult seal õepere elu ja laste jooksmise kõrval . Kes ma selline olen ? Pole mul perekonda ega lapsi . Siis kohtusin E-ga , sellesama E-ga , kellega eile , ja tema pakkus mulle korterit , mida tema naabrinaine Lasnamäelt üüris . See korter meeldis mulle kohe , seal oli suur aken vastu Pärnu maanteed trammipeatuse , Tallinn-Väikese peatuse kohal . Seal oli ümmargune laud , kumerate külgedega puhvet , kolme uksega riidekapp , Madame N-i asjad . Madame N. ( ma ei mäleta ta nime ) osutus pärinevat Ukrainast , poola aadlisoost . Väga kena proua , üür oli häbemata madal . Ainus miinus , jälle olid seal vanainimese asjad . Teisest küljest , polnud oma mööblit vaja vedada . Mööbli vedamine on üks ülim tüütus . Üldse asjade vedamine . Tuleb õppida kolima minimaalsega . Viivi kaudu sain kirjastusedirektori koha , kus midagi eriti teha polnud , aga ma olin ikkagi ASi tegevdirektor , mul oli nimekaart , maitsetu lips ja dändilik lipsunõel . Ma helistasin telefoniga ja kirjutasin alla . Organiseerisin A. , kellesse olin armunud ühel homosaunaõhtul , Tartust välisministeeriumisse tööle ja enda juurde elama . Magasime ühes voodis , aga meie vahel ei toimunud midagi , ega polnud enam huvigi . Kirjastuse avantüür ammendas ennast ka ruttu . Sain valmis tehtud " Lady Chatterley " armukese . Aga raamatupakke tassis juba Piret . Mina olin otsaga Pariisis . <arv>. aasta <arv>. aprillist algas mu tõlkijastipendium , Prantsuse valitsuse antud . <arv>. aprill oli kõige esimene kuupäev , millest alates sai selle välja võtta , ja muidugi ma ei viivitanud . Pariisi sõitsin Helsingi ja Londoni kaudu . Helsingis oli Viivi , Londonis , õieti Liverpoolis S. Plaanitsesin Pariisis kas armumist või enesetappu , meeleheide oli üsna suur . See Cité Universitaire'i Kuuba maja ( Fondation Rosa Abreu Grandcher ) tuba oli niisiis veel omakorda Pärnu maantee korteri sees , mis oli Kaleste maja sees . Akna taga oli saarepuu , toas laud , tool , voodi , kummut ja veel mingi madal mööblitükk , mille pealt ma sõin . Kohvivett sai kannuga keeta üldkoridoris , sest toa kontaktid ei olnud selliste võimsuste jaoks ette nähtud . Koristaja , neegrinaine , käis iga tööpäeva hommikupoolikul ja võttis põrandad niiske lapiga üle . Ühesõnaga , ideaalne elukoht oma minimaalsuses . Ühe Tallinnast kaasa saadud aadressi kaudu kohtusin Jimiga , õieti Jamesiga ; hakkasin talle kirja kirjutama , aga tulin hoopis mõttele kirjutada raamat , faili nimi oli " Piiririik " ja nii jäigi . Tekstitöötlusmasina ostsin esimese kuu stipendiumist . Eestis jäi see etapp vahele , siin tulid kohe arvutid . See Panasonicu masin on päris suure ekraaniga ( <arv> rida ) ja võimaldab disketile salvestamist ( DOS-süsteemis ) . Üks fail saab olla küll ainult <arv> kilobaiti , nii et raamat tuleb mitmeks jagada . " Hinna " ja " Mõõdu " kirjutasin ka sellega . Harjusin ära ka prantsuse süsteemis klaviatuuriga ja masina plaginaga väljatrüki juures . Kui välja trükkida , siis ta töötab nagu kirjutusmasin , võib ka otse paberile kirjutada , ridahaaval . Romaani , isegi lühikese väljaprintimine võtab muidugi tunde , ise peab lehte vahetama ja plagin on päris kõva . Välja lasta tuleb muidugi mitu korda , sest alles paberi pealt saab aru . Aga sellest kõigest pole midagi . Võrreldes Unise kohverkirjutusmasinaga on see ikkagi teine maailm , teine meetod . Võimalik , et " Piiririik " oli esimene arvutiga kirjutatud eesti romaan , kui ta on romaan . Aga tõenäoliselt mitte ( mitte esimene arvutil , ma mõtlen ) . Võimalus on olemas ainult sellepärast , et neil aastatel ilmus väga vähe eesti romaane , nõukogude kirjastussüsteemi polnud enam ja Kultuurkapitali polnud veel . Juuli alguses olin tagasi Eestis . Sügisel läksin tööle välisministeeriumisse , seal pidasin vastu suveni . Järgmine suvi Kalestes oli äärmiselt rusuv . Uus tuba oli just valmis saanud , " Piiririigi " lepingud tulid igalt poolt , isegi see unistuste leping Pariisist Gallimard'ilt . Ta ilmuski selles sarjas , millest olin Sainte-Croix-de-la-Bretonnerie tänava gay-raamatupoes neid Gallimard'i romaane lapates mõelnud : kui oma raamat ilmuks selles sarjas , selles ranges kujunduses ( ainult punane kiri ja raam kollasel kaanepaberil ) , siis võiks küll surra . Kirjutada ei suutnud ega osanud tol post- " Piiririigi " suvel muidugi midagi . Olin arvanud , et nüüd on kirjutamine selge , lase aga edasi . Aga pole nii . Ei saagi kunagi selgeks . Ei saagi saada . Suvi oli väga kuum , teha polnud midagi . Ujumas käia , lamada oma uues suures toas , vaadata pildiajakirju . Meeleheide oli nüristav . Sügisel läksin tagasi Pärnu maanteele , hakkasin Ülemiste järve ääres jooksmas käima . Raha oli , istusime Tiinaga kohvikus , eriti huvitav ei olnud . Aga ma olin üsna kuulus . Edulugu , seda oli ju nii vaja . Novembris tuli raamat Soomes välja , pandi isegi Soome TV õhtustesse uudistesse . Siiski see polnud see . Edu on tegelikult kohutav . Painav . Tühi . Harry korjas mind üles ühest Helsingi teatud diskoteegist , kus ma üsna lootusetult konutasin . Selle aastalõpu sõitsin Helsingi vahet . Tema korter on mul täpselt silmade ees . Le Corbusier' mööbel , maalid . Tegelikult oli ta töötu , kunagi olnud modell . Lastekodus kasvanud , ühesõnaga , praktiliselt talumatu tüüp , lapsik türann . Tal oli kaks birma kassi . Nendega tuli Tallinnagi ja koos sõitsime Kalestessegi . Seal läksime tülli . Ma ei soovinud talle taha panna , aga seda ta nimelt ootas , minu üllatuseks . Tallinna sõitsime jõululaupäeval , tõelises vihkamises . Jäin haigeks . Olin ta peale kõvasti raha kulutanud , seda ta oskas . Hiljem ta üritas veel retsidiivi , aga enam ma polnud huvitatud . Kirjutasin temast " Hinnas " . Iga raamat on tegelikult ühe suhte raamat . Ainult " Printsess " on välja mõeldud . Ma ei oska midagi välja mõelda . Tsiviilkaitsesireenid hakkasid huilgama . Kell on kaksteist , kuu esimene kolmapäev , klapib . Pärnu maantee korterit , mille aknast paistis see üleminekuajal alustatud ja pooleli jäänud ehitis ja selle liikumatud kraanad ( see vare on ikka veel seal ) , pidasin <arv>. aasta kevadeni . See oli kahel pool , linnas ja maal elamise aeg . Siis kolisin oma asjad jälle kõik maale . Pärnu maantee korter jäi kummaliselt steriilseks , ma ei suutnud seal peaaegu üldse kirjutada . Palju veel jäänud on ? Kolm . Korter kõrgstalinlikus stiilis majas Koidu ja Planeedi nurgal , kahe väikese rõduga , tõrvikute ja vanikutega seinal , suure papliga akna taga , vaatega üle aguli Toompeale , kirikutele . <arv>. aasta . Esimene suvi täiesti linnas . Jõusaal ja staadion . Vihmad . Baudelaire'i tõlkimine . Detsembris müüsin selle Kaleste maja raha eest ostetud korteri suurte kahjudega maha ja sõitsin aasta alguses Pariisi . Siin ma nüüd olen , <arv> , Place de la Porte de Champerret , bātiment C , <arv>éme étage , <arv>éme porte á gauche . Veel kaks nädalat . Ja mainimata on veel Viivi korter Kadriorus , kus olen tegelikult veetnud kaks talve , aga seal pole ma ka midagi kirjutanud . Vaade tiigile on küll ilus . Ja videvikus akna taga liikuvad remmelgaoksad . Ja suhteliselt suur vaikus , eriti veel kui siit minna . Ja siis see uus väike maja seal Kalanas , kus mu raamatud seisavad praegu riiulis . Milline on seal praegu valgus , ilm ? Kas külmetab ? Meri kindlasti kohiseb . Õhk on võrdlemisi hämar . Ja kas ma sinna lähengi ? Ongi see järgmine ? Midagi muud nagu oleks tulemas . Võiks olla . Kaplinski ehk forsseeritud kvietism . Ka nii võiks öelda . Vägisirahunemine . Selleks korraks on ta jälle oma võlu kaotanud . Olen temast tüdinud , ei viitsi enam hommikuti paksu sinist raamatut lehitseda , luuletused ajavad endi kallal norima . Ei usu ma hästi seda tema rahu . Ja kas rahu püüeldes saabki rahu leida ? Lõks : enese ületähtsustamine . Halli habemega Jaan Kaplinski oma perekonna keskel , heldinud pilgul saatmas naise askeldusi , laste mängu . Ennast vist ikka ei näe . Mõtlesin täna hommikul , et sel ajal , kui igal pool ei olnud peegleid , kui neid õieti üldse ei olnud , olid inimesed hoopis vähem olemas enda jaoks ja rohkem teiste jaoks . Nägu ei kuulunud eriti endale . Kui jälgiti vähem ennast , jälgiti rohkem teisi . Teised olid peegel ja oma ise eksisteeris peamiselt teisena teiste jaoks . Nüüd on teisiti , ma ei tea , kas parem või halvem , aga teisiti . Pigem ma ütleksin parem , sest ma olen harjunud sellega , mis on nüüd . Ma ei kannataks välja seda muistset karjaelu , talu- või õukonna- või töökojaelu . Või kloostrielu . Kloostrielu oli ju samuti ülimalt sotsiaalne . Igal ajastul ja kultuuril on mingi valdav eluskeem , mida kõik järgivad , olenemata oma sotsiaalsest seisundist , linnast või maast jne. Nüüdne elu on valdavalt üksik elu . Üksindus on salajane ideaal , kuigi kõik kardavad üksindust . Ometi hoidub igaüks võimalikult omaette . Korteris , kodus televiisori ees , arvuti ees , raamatu taga . Autos , metroos , bussis . Miks on inimesed nõus igal õhtul ja hommikul istuma neis haisvates ummikutes , kui paljud neist , ma usun , saaksid lihtsamini koju ja tööle bussi või rongiga . Sest autos saab olla omaette , kuulata oma raadiot või plaati , rääkida telefoniga . Keegi ei sega . Üksik inimene oma autos suurlinna liiklusummikus , see ongi meie ühiskonnamudel . Samas , kõik tahaksid instinktiivselt olla vajalikud ja igatsetud , aga siis , kui endal tuju tuleb . Kui tuju pole , toru ei võta . Kui telekast tuleb huvitav saade , lõpetad kiiresti kõne . Hea on koos väljas käia , kinos ja restoranis , veel parem on lõpuks üksi koju minna . Kooselu peamine piin seisneb selles , et teist ei saa sobilikul hetkel sisse ja välja lülitada . Ideaal on ju elada " oma elu " , mitte teise elu , aga koos elades ei ole see kunagi õieti oma elu . Paaris kooselu on vampiirlus , enamasti ühepoolne , harva vastastikune . Tõeline kooselu , ainus , millel minu meelest on mõtet , on see , kui elatakse tõepoolest koos , näiteks perekonnana . Aga mees , naine ja laps pole mingi perekond , see on karikatuur , vampiirikolmnurk . Perekond on palju lapsi , vanaisad-vanaemad , kui need veel elavad , siis veel mingid onud-tädid ( sest alati on neid , kes ei abiellu ja pühenduvad teiste järglastele või mingile muule sotsiaalsele üritusele ) , kälid , nõod , miniad , väimehed , äiad , ämmad . Teenijad , majulised , priileivasööjad , külakorda käivad vallavaesed . Krahv N. oma perekonnaga ( vooris viis tõlda , seitse plaanvankrit ) külas parun D. mõisas . Koos ollakse ööpäev ringi , vaevalt kellelgi on oma tuba , oma luba . Vanasti polnud ka kuningalossides kuningatel oma tuba ega oma luba . Kõik toad olid läbikäidavad , nagu nüüd öeldakse . Vilets korter . Kuninga avalik voodist tõusmine ja voodisse heitmine , lever ja coucher , kus õukondlased tingimata juures viibisid . Koos magamine , mitte ainult seksimiseks . Koos , vähemalt ühes ruumis magamine oli ka lihtsalt sõpruse , liitluse märk . Nüüd tundub see promiskuiteet võigas . Talupoja suur pere ühesainsas toas , talvel koos loomadega . Ja kuninga tohutu õukond ühesainsas pisikeses lossis ( kui suured need ka poleks ) läbikäidavates tubades . E . rääkis eile , et eelistab üksi olla , et kellegagi koos elades ei saa kunagi õieti mõelda oma mõtteid ega teha oma asju . Ja ometi on tal hulk naisi ja lapsi ja ma olen teda alati pidanud pigem karja- , hõimuinimeseks . Ta on korraldanud asja nii , et naised-lapsed on mujal , ta näeb neid siis , kui tahab . Siiski , ühe tütre ja viimase poja on ta enda juurde mõisa võtnud . Mingit seltsi inimene ikka vajab . Mingit sidet inimkonnaga . Aga ometi on kummaline see , et lapsed , kes kunagi olid elu peamine loomulik eesmärk – palju lapsi ! – , peamine õnn , on nüüd peaaegu koorem . Või siis luksus , eriline meelelahutus , mida endale lubatakse . Inimestel on ju süüa ja kõike tohutult rohkem kui ennevanasti , ometi ei taha nad lapsi ja kurdavad , et ei jõua neid pidada . Lapsi saadakse võimalikult hilja , et nad ei segaks seda kuulsat " oma elu " ja vanavanemad ei viitsi ka nendega jännata , sest nemadki tahavad elada oma elu . Loogiliselt võttes ei saa sellisel ühiskonnal olla pikka perspektiivi . Aga selline ta on . Kaplinskigi mängib perekonnakangelast , õnnelikku pereisa , aga pole tegelikult rahul . Mis tal siis veel puudu on ? Lapsed on suured , raamatud kirjutatud , Riigikogu pensiongi välja teenitud : loogiline oleks , et õnn oleks nüüd täielik . Ega ometi oma elu pole elamata jäänud ? Aga mis on see " oma elu " ? See pole mitte midagi , ausõna . Või on ? On see meie väljasureva hõimu viimane avantüür , ülim saavutus ? Ilm on täna valgem . Õhtul oli suur tuul , lõgistas luuke , tegi rahutuks . Millalgi pärast südaööd jäi ta vakka . Pilvedes on kahvatuid auke . Ilm minevat külmemaks . E. näitas internetist ilm.ee pealt ilma vaatamist . Seal on pilt juures , reaalajas , video . Tallinna Vabaduse plats . Pime , tume , kõle . Miinus üheksa kraadi . Võru . Veel tumedam . Inimeste hääled telefonis olid aeglased ja ettevaatlikud ( ta helistas Eestisse , ma olin kõrval , kuulsin nende häälte kõla ja tempot ) , nagu poolunised , poolpahurad , poolkülmunud . Ega see väga julgustav ole , aga ega ma karda ka . Minulgi on oma elu ja ma kavatsen teda ellu viia . Nii palju uusi asju paistab ees . Saksa keele õppimine . Kirjade kirjutamine . Elu E. mõisas , tornis , aednikuna . Pargi rajamine . Tartus käimine , aga mitte vanade , vaid uute sõpradega kohtumiseks . Ei , mis siin karta on . Eile sain J-ilt kaardi , ta oli selle saatnud oma sünnipäeva puhul , selle peal oli ülesvõte temast koos tema sõbrataridega , kelle nimed on kõik IA-d : Tiia , Pia , Cia , Ia , Mia ja ma ei mäleta , kes kõik veel . Ta sai kolmkümmend , oli habeme ette kasvatanud , nägi välja nagu selline eatu XX sajandi alguse Baden-Badeni patsient ( vaatasin eile " Võlumäest " tehtud viletsat filmi ) . Eludes on korrapära , mis väljendub peamiselt kordumises . Jumal teab , miks ta neid ia-sid kollektsioneerib . Kõik nad on enam või vähem üksikud naised ja J. on üksik mees , kes armastab mehi . Kas silp IA tähistab talle tagurpidinAIst , tuletab talle midagi meelde ? Sellelt fotolt seda haaremit vaadates tundus küll , et ta võiks olla kellele tahes neist iadest korralik ja natuke igav abikaasa , neil võiks olla paar last , kena kodu ja ühised veendumused , mis pärineksid muidugi kõik J-i suust . Sest loomult on ta türann . Vabastaja tüüpi türann , selline , kes agiteerib oma ohvreid ennast vabaks rebima , kõiki sidemeid purustama , et tema mõjuvõim saaks olla absoluutne . Tema valgustatud despotismi teoreetiliseks aluseks on Alice Milleri psühhoanalüütilised teosed , mis teatavasti keskenduvad lapsepõlvetraumadele ja ennekõike lapse seksuaalsele ahistamisele , vanemate türanniale lapse suhtes . Psühhoanalüüsi keel , olen varemgi märganud , on suurepärane relv teatud türannide käes . Igaühe saab sellega paika panna kui haige . Haige , kes oma haigust varjab , seda tunnistada ei taha , aga kes seda enam vajab ravi . " Mina tean , mis sul viga on , " ütleb türann . Ja kes siis ei tahaks teada , mis tal viga on . Õigemini , on teatud inimesed , kes tunnevad , et neil on midagi viga – et nad kannavad mingit nimetut süüd , et nad pole päris õiged , päris nii nagu teised – , ja nemad igatsevad väga kuulda , et nende haigust ja süüd keegi nimetaks . Nimetamisega võtab ta osa vastutust enda peale , hakkab arstiks . J. jumaldab arste ja haigusi , ta armastab kõigest rääkida haiguse terminites . " Ja-jaa , see on selline haigus . " Tal avastati lapsepõlves mingi südamerike ja keelati ära ujumistrennis käimine ja kehaline kasvatus . Ta neelab mitmesuguseid rohtusid . Kõigepealt mingit soola südame tugevdamiseks . Siis midagi teda vaevava psoriaasi vastu . Siis unerohtu , et magada . Ta on veendunud , et iga häda vastu on olemas mingi rohi . See tähendab , kõigepealt on ta veendunud , et on olemas hädad , mida nimetatakse haigusteks ja mille nimesid teavad arstid . Laias laastus on neis defineeritav kogu elu . Arstid on elu sõnastajad . Ma tean seda kõike sellepärast , et olen temaga kokku elanud . Minagi lasin vaimustunult tal ennast analüüsida , diagnoosida . Ta väitis , et armastab mind , ja nõudis minult sama tunnistamist , mida ma ka kuulekalt tegin . Ta ei võinud kannatada , et ühte asja ei saa nimetada , selline arvamus ajas ta kohe raevu . Kas on armastus või pole armastust . Mind on alati veedelnud inimesed , kes on veendunud oma keele õigsuses , selles , et kõigil asjadel on kindlad nimed ja nimelt need , mid nemad neile annavad . ( Naiste nimi näiteks on I-A . ) Et pole mõtet udutada . Natukeseks ajaks on see veendumus väga lohutav , mulle , kes ma sõnade seas ennast nii ebakindlalt tunnen , kelle jaoks sõnad on nii kõhe mateeria . Võib öelda nii ja võib öelda naa . Mõni ütlus on tabavam , tabab paremini märki . Mõni tabab asja otse südamesse , nii et see surnult maha langeb , mõni ainult haavab , mõni ainult riivab seda . Sõnad on siis nooled : mida tabavamad , seda tapvamad . J-i isa jättis nad emaga maha , kui J. oli aastane või nii . Teda kasvatas vanaema . Nagu mindki . J. pandi Muusikakeskkooli . Juba teises klassis ta teadis , et ta on helilooja ja selles ei kahtle ta tänapäevani . Ka homoseksuaalsus polevat temas kunagi kahtlusi ega süütunnet tekitanud . On vist tõsi , et kui ühes inimeses on mingid jooned väga tugevad , siis ta kompenseerib neid teistes , projitseerib neid oma lähikondsetesse . J. on ümbritsetud endas kahtlevatest ja süütunde käes vaevlevatest inimestest , nendest tagurpidi-ai ! -naistest ( alla neelatud , summutatud " ai ! " ) . Ja mitte ainult . Poolas elas ta kokku ühe padukatoliikliku professoriga , päris vana mehega , kes iga kord kohutavat süütunnet tundis . Soomes oli see üks vanem pastor . Nendes vanemates meestes on ta aga omakorda otsinud türanniat , kedagi , kes tema paika paneks , kes talle piirid seaks . Ma olen märganud , et despoodid otsivad ikka vanemaid autoriteete , veel suuremaid despoote . Despoodi traagika on , kui ta neid ei leia , kui keegi tema despotismi ei ohjelda . J . armastas analüüsida türanniat kõigis mu senistes suhetes , paljastada mu sõpru ja kaaslasi kui türanne , kellest mind vabastada tuleb . Muidugi ei osanud ta näha ennast kui järjekordset türanni . Tema ju armastas mind . Võib arvata , et ema ja vanaema elasid väikese J-i hirmuvalitsuse all , südamehaigus oli üks selle võimsamaid elemente : ähvardus surra , nad maha jätta ! Tal olid väga tõhusad vahendid . Ta oskas jääda näiteks väga kurvaks , olla põhjani haavatud , niipea kui tema ohver ilmutas mingeid iseseisvuse või eemaldumise märke . Ma loobusin näiteks ühest varem kokku lepitud Berliini-reisist ja ühest Itaalia stipendiumist , ainult et teda mitte kurvastada . Mis siis üks reis ikka on , kui selle ärajätmisega saab kedagi säästa nii sügavast valust ! Ma oleksin niikuinii kogu selle reisi aja tundnud ennast alatu reeturina , peaaegu mõrtsukana , kui kasutada lapsepõlve-Tiina sõna ( situatsioonis , kus ma keeldusin silitamast talle nii armsat hulkuvat kassi ) . Päris koos elasime kuu aega Stockholmis <arv>. aasta suvel . Ta suutis mind veenda , et kooselu on inimese loomulik seisund , ideaal , mille poole igal juhul püüelda . Kui see ei meeldi , siis on midagi viga : kooseluvõimetuse haigus . Ma olin meeleldi valmis seda uskuma , sest eks olnud ju minagi unistanud kellestki . Igaüks otsib õlga , millele toetada pea , kadunud kodu , kaotatud ema ja isa . Küll see kuu oli pikk ja ahistav ! Milline kergendus oli ärasõidupäev ! Suutsin vaevu varjata oma elevust ja teeselda samuti kurbust . Tegelikult see polnudki nii keeruline . Ma olen kergesti mõjutatav ja nii võtsin ma ka kergesti omaks J-i lahkumiskurbuse , lahtirebimisvalu . Ma peegeldasin seda talle tagasi . Aga milline kergendus , milline vabanemine oli Hiiumaal jälle üksi olla ! Jalutada üksi , magada üksi , mõelda üksi . Ilmselt kaotan ma nii kergesti oma autonoomia , sean ennast nii instinktiivselt kohe teise lainele , et endana eksisteerida saan ma vaid üksi olles . Kooselu on tõeline töö ja ma ei saa päris hästi aru , mille nimel . Kooselu nimel ? Meie avantüür algas kevadel Käsmus , selles kirjanike pansionaadis , kuhu ma ta külla kutsusin . Algas , tähendab , ühest raadiosaatest , ühest kirjast , ühesõnaga mingist peenest äratundmisest , nagu ikka . Iga ohver leiab oma mõrtsuka , selleks on tal kõige peenem haistmine , olgu ta muidu nii tuim ja rumal kui tahes . Ja võib-olla ta ka peab selle leidma , võib olla , et talle on seda eluliselt vaja . Et ta tapetaks . Kui mitte reaalselt , siis sümboolselt . Et miski temas sureks . Ma ei olnud temasse küll sugugi armunud , aga heitsin ennast tema embusesse nagu merehädaline . Kõik lõppes sümmeetriliselt ja draamareeglite kohaselt samas paigas , samas toas . Siis oli lumeta varatalv , sügav pimedus , J-i sünnipäev . Huvitav oli see , et lahtirebimisevalust karjusin just mina , kuigi muidu oli alati tema olnud see , kes igast lahkumisest nii haiget sai ja mind sugugi eemalduda ei lubanud . Kui ma selles ülimas nuttaröökimises andsin talle tunnistuse oma kiindumusest , ei teinud lahkumine talle enam midagi . Mahajätmishirmus värisevast lapsest sai ta äkki lahkeks isandaks . Valu , tõeline valu , mida keegi teine meie pärast tunneb , on meile alati ülimaks auhinnaks , selle tundmine muudab meid jumalasarnaseks . Lõpuks oli lahkumine meile mõlemale suureks kergenduseks . Katarsis oli ära , eesriie langes , meie , peaosatäitjad , läksime kumbki oma garderoobi grimmi maha võtma , etenduse pinge andis järele . Armastusesuhe on vist alati endast välja minek , rollitäitmine . Tükis , kus kõik on intensiivsem , säravam , mõjuvam kui päris elus . Keegi ei suuda lõpmatult rollis püsida , see oleks nii füüsiliselt kui ka vaimselt ülejõukäiv . Armastus ja kunst on üsna samad asjad : sööst endast välja . Võimetus tagasi pöörduda tähendaks hullumeelsust . Ja pikendada seda üle lõpu , jääda lavalaudadele tammuma , sulav ja lagunev grimm näol , pomisema partnerile repliike , mis on väljaspool draamat kaotanud mõtte , muutunud naeruväärseks – see on lihtsalt tüütus , kohatus . Aplaus on ära olnud , lumm on haihtunud , ohver on surnust üles tõusnud ja mõrtsukaga käsikäes lavaäärel kummardamas käinud . Sa vaatad seda , kellele oled truudust vandunud , tõeliselt vandunud , muide , mitte mängult , vaid nii kogu südamest , kui üldse veel saab olla ... Aga mida see inimene siin mu kõrval veel teeb või mida mina siin teen ? Aeg on koju minna . Päike on tõusnud , valge majaseina ülemine äär läks roosaks , siis valgus valgus kollasemaks muutudes allapoole . Eile tegi see päike , mis päev läbi paistis , ja ma ei tea veel mis , meele nii kergeks ja rõõmsaks , elu tundus täiesti võimalik . Mulgi on elu , mulgi on õnne veel ees ! Kui sellise päeva mõttetu ja põhjuseta rõõmu saaks kuidagi otse , mingi keemilise reaktsiooniga muuta sõnadeks , näiteks luuletuseks ( aga kui sõnadeks , siis ikka luuletuseks ) , oleksid need siis alles sõnad ! Kerged , laulvad , õieti mitte midagi . Sõnad on selle päris rõõmu kõrval , mis mõnikord on , nii rasked , nurgelised ja abitud , kirjutamine tundub selle päris rõõmu kõrval nii mõttetu . Tahaks seda kuidagi teisiti , kuidagi otsesemalt jagada . Aga ei oska . Kirjutades ei tule välja ja otse ka vist ei tule välja . Rõõm on nii isiklik asi , endasse suletud , kuigi hõlmab kogu maailma , vähemalt kuni silmapiirini välja . Läksin selles tuhinas ja selles päikesepaistes ( ma ei oska sisemise ja välise vahel vahet teha , ma ei tea õieti , mis on siseelu ) mööda jõeäärt , alumisi kaisid , kesklinna poole ; jõgi kilgendas ja lainetas üle ääre , kui turistide laev mööda sõitis . Vesi on kõrge . Kavatsesin kaubamajast vähemalt ühe mütsi osta , sest ilmad lähevad külmaks ja pühapäeval Saint-Germaini metsa minnes on mütsi vaja . Ma vihkan kaubamaju ja ostmist , ma ei oska osta , ja esimene kaubamaja juba tegigi tuju harilikuks . Mütsi seal ka polnud , midagi mõistlikku . Kole nälg tuli peale , sest polnud hommikust saadik midagi söönud , ramadaan ju , peab paastuma . Rikkusin paastu ja ostsin Rivoli tänavalt ühe crépe'i , Nutellaga , see tundus kõige toitvam . Pole ammu tänaval crépe'i ostnud . Aga nad on hindu tõstnud ! Kui <arv>. aasta jaanuaris-veebruaris esimest korda Pariisis olin , maksid nad nii kümne frangi ringis , ainult suhkruga oli isegi nagu kaheksa või seitse . Siis ma neid ikka vahel ostsin . Ilm oli külm ja need soojad magusad rasvased suutäied andsid hästi energiat . Tuju läks alati paremaks . Nii nüüdki . Sõin oma crépe'i ära Saint-Jacques'i torni all skvääril . Ma ei oska neid käies süüa , tilgutan riided täis . Skväär oli Rivoli tänava rüsinaga võrreldes haruldaselt vaikne . Ainult üks hulgus , üks joodik pinkide peal . Päike jäi maja taha . Neeger kraapis , ei , neeger on ikka imelik öelda , ütleme , must mees kraapis lehti kokku , tehes pargitee ilusaks triibuliseks . Nagu jaapani aias . Huvitav , et isegi nii väike aed suudab linnast nii eraldi olla . Ta on suletud paksude igihaljaste hekkidega , sellele on mõeldud . Loodus on võimas . Magusast crépe'ist sain sellise energialaengu , et ostsin BHVst nii mütsi , salli kui ka jope , mille olin kavatsenud hiljem osta Eestisse minekuks , midagi päriselt sooja . Muidu alati külmeta talvel , sest riided ei ole selle kliima jaoks piisavad . Mark Aigle , Kotkas . Pean tunnistama , et mulle meeldib siiski kalleid firmariideid osta ja ilusate nimedega on mind kerge hoovi tõmmata . Mis parata . Pärast kirjutasin veel Postimehele ühe veste ja olin sellega ka väga rahul . Ma arvan , et sellised ühe soojaga kirjutatud vested on kõige paremad , mis siis , et nad pole võib-olla kõige loogilisemad ja selgemad . Neis on mingi sisemine , meeleolu loogika , kirjutamise loogika . Ma arvan . Kui õhtul koju läksin , oli ammu pime . Vaatasin , et need pühadetuled , valgetesse lambivanikutesse mähitud puud Champs-Elysées'l on ikka ilusad . Midagi tõeliselt suurejoonelist ja pidulikku . Ja teevad hästi valgeks . Rõõm ei tahtnud mind kuidagi maha jätta ja isegi täna hommikul on ta vastu ootust tagasi . Õhtul vaatasin veel lõpuni Mannide perekonnasaaga . Kõik need enesetapud . Pisarateni liigutav pilt sellest , kuidas Michael üksi Cannes'i Klausi matustele jõudis ja tema haua äärel , põlvili maas , viiulit mängis . Ei tea , miks matused mind nii liigutavad . Pärast ta tappis enda ka ära . Klauski kippus elu lõpus oma elulugu kirjutama , nagu mina siin . Ometi ma ei kavatse surra . Katia Mann , ema , oli öelnud Klausi esimese katse peale : " Ma ei saa aru , kui inimene ennast ära tappa tahab , kuidas ta võib seda nii halvasti teha ! " Perfektsionism . Thomas arvas , et sureb seitsmekümneselt , nagu tema ema oli surnud , vähki . Tal avastatigi seitsmekümneselt kopsuvähk ( aga keegi ei tohtinud lausuda tema kuuldes , ega lausunudki sõna " vähk " ) . Tol ajal oli see peaaegu lootusetu , aga Katia leidis ikkagi Chicagost arsti , kes teda opereeris , lõikas ära kaks kolmandikku ühest kopsust . Ja elama jäi , elas veel üle kümne aasta , suitsetas sigareid ja armus Šveitsis ühte kelneripoissi . Filmitegijad olid selle kelneri üles otsinud , ta oli juba muidugi vana mees , aga mäletas väga hästi . Ta oli tundnud küll , mida see vanamees tema vastu tundis , sest tema oli samal ajal olnud ka just kõrvuni armunud , ühesse tüdrukusse , kellega ta hiljem abiellus . Talle loeti ette ülistavaid kohti kuskilt Manni raamatust , mis ilmselt tema kohta käisid . Ta muheles rahulolevalt , see saksa vanamees : jah , kunagi oli ta olnud ilus poiss . Ainsana on Thomase lastest elus Elizabeth , väike armsa olemisega vana naine . Ta olevat ka ainus , kes selle perekonnaga leppis , rahu tegi . Nii ta arvas ise ka . Ta pandi istuma Lübecki aukodanikutooli , meenutamaks isa pühitsemist seal . Ta ütles , et sellega , selle sünnilinna aukodanikuks valimisega sai Thomase elus ring täis ja et nii see pidigi minema . Mõtlesin , et on vist paratamatu , et kirjaniku elu muutub jutustuseks . Igaüks sarnaneb oma ametile , põllumees , kingsepp . Kirjaniku elu peab olema sümmeetriline , loogiline , jutustatav . Võib-olla . Tegelikult on asi nii , et elust tuleb teha kunstiteos , vähemast enam ei aita . Ja see ei tähenda elamist " kunstnikuna " , vastupidi , see tähendab sellist elu , mida veel ei tunta , mille loogika ja sümmeetria ei ole veel valmis . Kunstnik on valmis roll , neid on juba nähtud küllalt . Samad veidrused , samad hädad , väikeste variatsioonidega . Vaja on uut . Mets oli must , lõplikult must . Päike oli valge , jõulukuu madal päike . Härmatis orupõhjas oli ka valge , aga teistmoodi , natuke hinnalist valget mustrit pruunidel , punakatel , rohelistel lehtedel , joonistamas peenelt välja nende sooni ja servasid . Esimene härmatis , mida näen sel sügisel . Väga ilus . Uurisin ühte pruuni lehte lähemalt , tõstsin ta maast üles , mu sõrmede juurest muutus ta kohe tumedaks , muster kustus . See oli eile . K . kirjutas oma kirjas nende perekonnale kuuluvast lihatööstusest ja mainis , et võiksin tulla sinna vaatama , kuidas " liha on tantsupõrand " . See koht ajas mind naerma , metsas mõtlesin selle peale ja siis ajas see mind ikka naerma . Selline luuletuste lugemine mulle meeldib . Nii peabki lugema . Aga tõesti , kus siis veel liha on tantsupõrand , kui mitte tapamajas , surma tantsupõrand . Sealsamas kirjutas ta lihasöömisest ( et ta nagu vastukaaluks sellele pereettevõttele liha peaaegu ei söö , aga ei tea , kuidas peaks olema munade ja juustuga ) . See tuli mulle tuttav ette , mõtlesin söögi rituaalsusest , sellest , et meie söömine on ikka palju rituaalsem , kui me endale tunnistame . Ka tervislik toitumine jne. Telekast nägin reklaami : naine kargab voodist välja , karjub mehele : " Sa hammustasid mind , vaata , milline jälg siia jäi ! " Mees on vihaselt vait , surub läbi hammaste : " Sa pole mulle juba mitu kuud liha andnud . " Siis ilmub ekraanile grillrestil punasest pruuniks särisev lihatükk , siis lõikab nuga selle pooleks , ilmub isuäratav verine sisu . Liha , inimesesöömise ja seksi sümboolne seos . Lihasöömisest keeldumine kui teatud sotsiaalsetest sidemetest keeldumine . Perekond on mures . ( Kas ta on sööma hakanud ? Ei , ikka ei söö . Isegi lihaga keedetud suppi ei võta suu sisse . Aga kooke pistab küll . No on lugu ! Aga küll ta sööma hakkab . Kaua ta ikka niimoodi vigurdab . Ärme tee sellest väljagi ! ) Söök on ametlikult desakraliseeritud , aga ega see pole sellepärast kuhugi kadunud . Mõned vastuvõtlikumad inimesed elavad seda nüüd läbi teiste eest , sakraliseerivad ja ritualiseerivad üle , langevad liialdustesse : anoreksia , range taimetoitlus , keerulised režiimid ( dieedid , nagu eesti keeles öeldakse ) , raha eest korraldatavad paastulaagrid . Ühiskonna tasakaalutus avaldub ikka üksikutes , põhimass on nii tuim , et pealtnäha oleks kõik nagu normis . Igal ajastul kannavad vähesed maailma patu , räägivad ja näitavad välja selle , mida teised varjata ja unustada tahaksid , selle , mille enamus ongi unustanud . Teises telesaates näidati tarka väikest tüdrukut – vurrukesed ülahuulel , nagu vahel tumedatel naistel on – , kes teraapia eesmärgil pidas küülikuid . Ta rääkis , et tema haigus on see , et ta ei söö . Ei saa süüa , ei taha . Ta loodab sellest paraneda , sest muidu ta ei kasva ja tal peab öösel olema kõhus see sond , millega teda toidetakse . Nüüd , küülikuga , olevat tal juba natuke parem . Psühhoterapeut selgitas , et söögist keeldumine on tihti seotud vanemate lahutusega . Buliimia ja anoreksia on nimed , mis tarbimisühiskond on andnud teatud äraandlikule käitumistele , mis paljastavad tema obsessioone . Obsessioon omastada , omandada aina rohkem selle maailma hüvesid , sümboolselt on see ju maailma allakugistamine . Armastus ja seks , ülimad tarbimishüved , mida individualistlik mina peab taotlema , need on muutunud sümboolseks inimsöömiseks , teise allakugistamiseks , või igatsuseks , et teine su alla kugistaks . Ma olen kindel , et mingi abstentsionistlik , seksist keeldumise liikumine on tulemas , sest iga obsessioon sünnitab oma vastandi . Sigivuseta seks on ju lõpuks nagu buliimia-anoreksia , söömine-väljaoksendamine . Pluss obsessiivne tegelemine aina sellega , mõttes , kunstis , reklaamis . See ere detsembripäike on vist mu aastaajarütmi segi ajanud . Nagu kevadine elevus on peal , igasugu rõõmsad unistused , justkui oleksin armunud , aga ei tea , kellesse . Härmatis oli eile suuri alasid juurde võitnud . Peaks ükspäev minema sinna metsa hommikul , kui härmatis on veel igal pool , kui päike pole veel sulatanud . Raudteeliiprid olid härmas , seal , kus nad varjus olid , ja metsas oli härmas terve see puuriit , mille juures ma eelmisel päeval esimest korda härmatist kohtasin . Oleks tahtnud seda puuriita ja neid härmatanud tumedaid pöögilehtesid pildistada . Võib-olla mälestuseks , kuigi ma ei vaata kunagi mälestusfotosid . Mis jääb meelde , jääb meelde niigi , ja mis ei jää , pole vajagi . Liigagi palju jääb meelde . Kas või see puuriit , vanad vettinud tamme- ja pöögihalud , sammaldunud puukoor , seenetanud otsad ( oranžid seenekesed , seente viljakehad , kui mükoloogiliselt täpne olla ) , ja kõike seda katmas valge kristallipuru . Tumedus läbi heleduse , tuhm ja ilus pilt . Tuhm ja samas hästi selgesti välja joonistunud , graafiline . Kui nii oskaks kirjutada , näiteks . Või elada , veel parem . Oskaks endale joonistada sellise elu . Teistelgi oleks lust vaadata . Aga sealt metsast , jah , jääb vist hulk asju meelde , mine tea , võib-olla surmatunnini . Sellest Pariisi-aastast jääbki ehk kõige paremini meelde see mets . See raiesmik , kus kevadel käima hakkasin ja kus eilegi päike soojendas , kuigi tuul oli päris krõbe külm . Ega see talv siin üks tõsine asi ei ole , rohkem nii , dekoratiivne . Tervisejooksjad lippasid paljasääri ringi , härmatisest hoolimata . Ja see valgus , mis on täpselt nagu veebruari lõpus , märtsis ( Eestis ) , eriti õhtupoolikul , kui päike vajub ja puutüvedel värelema , hingama hakkab . Õhk muutub siis vaikseks ja kaikuvaks , kuulatab sissepoole . Ainult siin pole lund , mis selles varakevadevalguses õhetaks . Selle asemel on ereroheline salusammal . Küll ta läikis ja säras seal kohas tee ääres . See koht jääb ka meelde . Katsusin sammalt käega , oli kare , külm , niiske . Ja pardiloigud jäävad meelde , partide vaikne lobistamine ja prääksutamine , rahustav heli . See koerarakend , mis eile vastu tuli , jääb ka ehk meelde , seda enam , et kirjutasin tast juba K-le . Need asjad , millest kellelegi räägid , jäävad hästi meelde , kui kirjutad , veel paremini , ja kõige paremini siis , kui see keegi veel su kirjutatu sulle tagasi jutustab . Siis on kindel . Kolmerattalise ( jalgrattaratta moodi rattad ) kerge käru ees olid ridarakendis kolm laikat , vedasid innukalt , keeled suust väljas , nagu Valgekihva filmis . Peremees sörkis taga , punane pael peos , sellega ta sai neid tagasi hoida , et nad tal käest ära ei jookseks . Aga vankri peal püramiidjas metallikarva puuris pikutas , ilusti keras ja nina saba peal , neljas laika . Oli ehk liiga vana , et vedada , või oli käpp haige , ei tea . Pärast mõtlesin isa laika , Roi peale . Eks see laika oli talle armas ka . Aga miks ta siis ta minu juurde maale tõi ? Mina pidin temaga metsas käima ja käisin ka , kogu aeg pidi siile ta nina eest päästma , muidu ta olekski nende juurde haukuma jäänud . Kui ta lahti pääses ja lammaste kallal oli , siis pidin lambatalle ( suur tall oli juba ) päästma , see oli koera all . Äigasin talle vist teibaga või tõmbasin teda kaelarihmast , igatahes ta kargas mulle rindu , kergelt , särgi sees olid hambaaugud ja rinna peal paar kriipsu . Aga naabri kana ei õnnestunudki tema käest päästa . Ta lasi selle hambust lahti küll , aga kana plagas aia alt metsa ja jäigi kadunuks . Naabrid olid vihased ja keeldusid igasugusest kompensatsioonist , eelistasid mind süüdi jätta . Muidu , kui see Roi lahti oli , oli ta sõbralik koer , õigemini ükskõikne , inimeste suhtes , pani aga kohe metsa , võimaluse korral nugist või oravat haukuma . Või kassi . Lusja jättis talle oma sabaotsa ja eelistas sestpeale magada köögis kellakapi otsas . Aga üks kassipoeg jäigi ta hambu . See oli siis , kui me Ristnas LSD-d proovisime , tähendab : mis proovisime ? Mina ei teadnudki sellest paberikillust , mis tuli suus ära närida , midagi oodata . Aga efekt oli võimas . Ega rohkem ka ei tahaks , ma ei usu , et midagi uut teada saaks . See olin ikka mina . Aga jah , Roi pääses tookord jälle lahti . Sain tal küll ketiotsast kinni , aga kassipoeg oli tal juba hambus . See oli ainult üks hetk , nagu ma pärast emale ütlesin . Üks hetk , kassipoja elu ja surm . Pojengipõõsa all , maja ees , ei jõudnud seina mööda üles . Hulk loomi sai seal Kalestes otseselt või kaudselt minu käe läbi surma . Vähemalt minu ajal , minu " peremeheks " olemise ajal , aga kui oled peremees , jutumärkidega või ilma , siis oled , loomad on järelikult sinu valitsuse all , nende elu ja surm . Lehm ja mullikas , paarkümmend lammast , mitu kassipoega , kolm vanakassi ( no need vastutasid küll ise , üks näiteks läks Pähklimetsa kartulimaa ümber pandud kalavõrgu sisse ) , Roi ja lõpuks Mopi ka . Tegelikult lasi isa ise Roi maha . Mina olin siis J-iga Stockholmis . Sel ajal sündis seal üldse imelikke asju ( olin plaani võtnud maja maha müüa , teinud Johnile-Jaanusele ettepaneku ) : õetütar pidi äärepealt ära uppuma . Ja Roi pääses lammaste kallale , seekord tõsiselt . Kaks olid veristena maas ja kuulusid hädatapmisele , kolmas pääses lombakana . Roi ei pääsenud , isa oli püssi võtnud ja ta maha lasknud . Pärast olevat ta nagu meelest ära olnud , rääkinud imelikku juttu , värisenud . Mina olin kokkuvõttes rahul , sest mina seda Roid ei sallinud , ta lõugas ja haukus vahest pooled ööd seal keti otsas . Kui kuskil oli metsloomi liikumas või näiteks öökulli peale . Öökull , see oli uraali kakk , nüüdse nimega händkakk , uhuutas õue taga kuuse otsas , Roi haukus . Siis kuulatas , vaikus , öökull uhuutas uuesti , uus vihane haukumine . Ja nii tundide kaupa . Ahjaa , ükskord tõmbas ta veel emal näo lõhki : ema oli talle süüa viinud ja vaadanud , et veekauss on liiga kaugel , koer ei saa kätte , läinud seda lähemale lükkama , Roi mõelnud , et tullakse tal konti ära võtma , karanud emale näkku . Neid laikasid ikka ei või ketis pidada , aga kuidas neid siis pidada , ma ei tea . See Roi oli isa vana-ea lõbu , varem meil ei olnud kunagi koera olnud , ema ei tahtnud koeri . Aga ikkagi , miks ta siis selle Roi mulle tõi ? Tõsi küll , pärast nad tulid ise ka järele . Ja kui Roi oli maha lastud ja maha maetud , siis läksid nemadki varsti . Vanakass Luise ( Lusja ) suri ka veel enne ära , elas oma verivaenlase üle , aga siis suri ära , ühel hommikul oli maja seina ääres sirakil ja kange . Enne oli lakanud söömast , hambad olid tal ka juba nürid , jäi lahjaks ja viletsaks . Temast jäi järele suur poeg Vasja , kes järgmisel kevadel lahkus , lihtsalt lahkus , sest ei kannatanud ketist lahti päästetud Mopi terrorit välja . See peremehetses nüüd maja lõunatrepil , mis enne oli olnud kasside riik . Suvel tuli Vasja veel ükskord tagasi . Naabri emasel kassil olid pulmad ja Vasja tuli korra meie ukse ette . Ta oli kõhna ja metsik , aga ilusa karvaga . Nühkis ennast minu sääre vastu , andsin talle süüa , aga ta ei söönud eriti , kutsus aga kräunudes seda naabri emast , siis lippas minema ja rohkem ma pole teda näinud . Ta viis endaga kaasa ka selle äbariku poolmetsiku kassi , kängujäänud poja , kes tema seltsis meie pööningul elas ja kellega nad seal vahel hirmsat kolinat tegid . Kui köögiuksest välja tulid , siis nad passisid seal räästa all , rida hiilgavaid silmi , sadasid robinal alla , vahel kaelagi , eks ikka lootuses , et süüa toodi . Kujutasin ette , kuidas nad ühel ilusal suvepoolsel kevadehommikul lahkusid , otsejoones metsa poole , itta . Vasja kõige ees , väike hall tal sabas . Helmi oli siis juba vanadekodus ja naabri Heino surnud . Mopi käis minuga metsas , jooksis jalgratta järel oma lühikestel kõveratel jalgadel , keel pikalt suust väljas nagu lipp , silmad metsikud peas . Ta jäi maha , aga kui peatusin , jõudis järele , viskas oimetult sinnasamasse mustikavarte vahele pikali , lõõtsutas . Tagasiteel jäi ta tavaliselt hoopis maha , ma käisin kaugel , oma <arv>–<arv> kilomeetrit kodust . Lootsin vaikselt , et ehk saab südamerabanduse , elu aeg ju ketis elanud , pole jooksma harjunud , oleks ilus äkiline surm . Aga ei midagi , teise päeva lõunaks hiljemalt oli ta kodus , mudane ja oimetu . Pärast läks targemaks . Kui ratta välja võtsin , tegi teisele poole maja asja , et mitte näha , kui ma väravast välja lähen . Häda oli temaga see , et ta hakkas hirmsasti mind kaitsma , tormas lõrinal kõigile kallale , kes õue tulid . Pärast oli küll sõber . Samamoodi olevat ta hiljem hakanud naabreid kaitsma , kelle juurde ta kostile jäi , kui mina sealt ära läksin ( alguses oli ikka seal ukse taga magamas käinud ) , nii et uus pererahvas otsustas ta maha lasta . Nüüd seal majas loomi pole , üks noor poiss elab üksinda , majahoidjaks , umbes nagu mina omal ajal. Nagu oleks majadelgi oma korduv saatus , teatud elu , mida nad endaga kannavad . Ükspäev mõtlesin , et äkki satun sinna samamoodi tagasi veel , nagu need kaks vana lammast , kelle ma enda teadmata sinna tagasi tõin . Pärast tuli välja , et Helmi oli need sellele naisele andnud , kui Eduard ära suri . Aga seda see naine mulle ei öelnud . Need must ja hall jäidki koos käima , hoidsid teistest eraldi ja olid väga iseteadlikud . Kuhu tahtsid , sinna ka läksid , ei siis hoidnud aiad ega miski . Huvitav , kas nad mäletasid seda kohta , kuhu nad tagasi toodi , tundsid ära ? Ja mida see lammaste puhul tähendaks ? Mina pole küll vanu kohti eriti ära tundnud . Tean , et see on see koht , aga ära ei tunne . Näiteks Pääskülas alt raba äärest metsa , kuhu ma puujuurikate alla neid samblast päkapikuonne ehitasin ja kus me käisime mustikaid ja männiriisikaid otsimas ja kevadel tammede alt kannikesi . Need rajad on mul praegugi täpselt silmade ees . Alati oli seal natuke hirm ka ära eksida , kuigi kuhugi eksida polnud , või et astud rästiku peale või et tuleb kopsuhaige vastu ja köhib . Need hulkusid seal , hall kittel pidžaama peal , olid kopsuhaigla aiast välja roninud . Nüüd olevat jälle palju kopsuhaigeid , tuberkuloos on tagasi tulnud , nagu eelmise sajandilõpu mälestuseks . Neid Pääsküla metsaradu näen vahel unes , üldiselt põgenen seal kellegi eest või otsin kedagi . Aga kui pärast kahtekümmet aastat sinna vaatama läksin , polnud seal mitte midagi . Täitsa võõras koht , mingi nimetu võpsik . Ma sain aru küll , et see on see tee ja see on see kraav , aga see ei lugenud . Meeles seisavad kohad paremini kui tegelikult , maa peal . Isegi Kaleste aed oli ühe suvega tundmatuseni muutunud : tagaaia ploomid , mis ma ükskord istutasin ( isa tõi need omajuursed istikud ) , olid äkki nii tihedaks võsaks kasvanud , et ma ei tundnud seda kohta enam ära . Kuldrenett , samuti minu istutatud , oli täiesti nende sisse kadunud . Kohad metsistuvad haruldaselt ruttu , niipea kui selja keerad . Teistel inimestel on neist teine arusaamine ja teine suhe nendega . Mõtlesin eile õhtul , et see Pariis on siiski olnud mulle vältimatu , mulle eesti talumehe pojale . Initsiatsioonipaik , mis siis , et sada aastat hiljem ja et siin pole enam õieti midagi . See , mis siin on , on mu enda igatsus , ajalooline , genealoogiline , kirjanduslik , kultuuriline , isiklik . Ma pole siit otsinud muud kui oma päritolu , kohta selles väikeses kultuuris , kuhu ma kuulun ja millesse kuulub vältimatult ka Pariis . Muide , ega Pariis pole muutunud , see on ainus koht , mis ei muutu . Alati ta rabab mind oma samasugususega , kui ma siia tulen . Kultuur vajab mingit muutumatut pidepunkti , mingit rahu ja püsivuse paika . Kohta , kus rajad ja aiad nii ruttu võssa ei kasva , majad nii ruttu võõraks ei jää , raamatud nii ruttu ei unune . Ma peaaegu juba tean , missugust raamatut ma tahaksin kirjutada , õigemini , missugust elu elada , sest raamat tuleb sealt ise , ega teda tegelikult kirjutada ei saa , sellest olen ka aru saanud . Elu on ainult kole aeglane , vahepeal . Ostsin eile suured mustad saapad , loodetavasti on nad head , kallid olid küll . Meenutavad natuke neid Kiievi matkasaapaid , mis olid Tartus , Järistes . Valmistuksin nagu polaarekspeditsiooniks . Osta on veel soe pluus , püksid , soe fliiser . Ja teepoest kõik kingitused , peale ühe . K-le tahan osta prantsuse-saksa sõnaraamatu . See oleks sümboolne . E . üllatas mind eile õhtul väiklase ettepanekuga . Tellis , et ma neile ühest plaadipoest Beaubourg'i lähedalt klassikaplaate ostaksin , seal olevat olnud odavaid , <arv> frangi eest , Karajani komplekte . Et " lossis " olevat neid sobilik kuulata ( või kuuldavale tuua ? ) . Kõige hämmastavam oli ettepanek , et ta võiks mulle nende vastu anda Eestis seda kamembääri ( camembert ) , mida ta oli juustutöösturi käest massiliselt kaasa saanud . Esiteks , miks nad siis ei ostnud neid plaate , kui nad seal poes kord käisid ? Hea küll , reisil jääb ikka selliseid asju : näed ja mõtled pärast tagasi tulla , aga ei jõugi . Aga see vahetuskauba pakkumine tundus küll tõeliselt perversne . Eriti multimiljonäri ja chātelain'i kohta , kellena ta ennast esitleb . Oma loogika seal muidugi on . Miljonärid on tihti väikestes asjades ihnsad , ei raatsi raha käest anda , ja sageli neil polegi vaba raha . Huvitav siiski , kas see äri ja maade kokkuhangeldamine on tõesti nii sügavale isiksusse tunginud . Seda tahaks kohe uurida . Ja siis veel see soov lossis klassikalist muusikat kuulata . See on siiski allpool taset . Kultuuriga kõrgemas mõttes on vist ikka nii , et kui sa sellega lakkamatult aktiivselt ei tegele , ei immuta ennast sellega , mida nimetatakse spirituseks , nagu joodik Betti Alveri luuletuses , siis ta lihtsalt jääb lahjaks , lahtub ära , ilma et isegi aru saaksid . Ta kiitles , et pole aastaid raamatuid lugenud . Järelikult , raamatute lugemises siiski on midagi . Midagi , mis mõtet pikemalt struktureerib , treenib võimet mõelda pikemaid mõtteid kui leheküljepikkuseid , sügavamaid kui vulgaarfilosoofilisi , vastuokslikumaid kui esimese astme paradoksid . Telekat tal põhimõtteliselt pole , aga internetist vaatas terve Sõnumilehe läbi . Isegi mina ei viida internetis lehtedega nii palju aega , ka oma halvimail päevil . Aga teisest küljest , see on tema elu . Kas kõrgkultuur on teda kunagi tõeliselt kutsunud ? ( Ja kas mind on ? – see on küsimus , milles mul veel selgust pole , sellepärast see E. juhtum mind ka nii huvitab . ) Kuulub ta nende hulka , kellele kultuur jääb nostalgiliseks noorusharrastuseks ? Ja kas raha tõepoolest korrumpeerib inimest ? Neile küsimustele tahaksin küll vastust saada . Või on ta lihtsalt avameelsem inimene , harjunud , et keegi talle vastu vaielda ei julge , sest ta on ümbritsenud ennast kuulekate kõrvade ja austavate silmadega , selle sõltuvate naiste ja meeste haaremiga ? Ja ma ilmutaksin ise samasugust labasust ( kui see üldse on labasus ) , kui ma ei kardaks endast halba muljet jätta ? Igatahes huvitav , väga huvitav . Temast ei tohi sõltuvusse sattuda . Oma sõltlaste vastu on ta küllalt julm ja hoolimatu , ma arvan , nagu ärimees peab olema . Kust need miljonid muidu ikka tulevad . Siiski , selle möödaminnes tehtud ja ilmselt sel hetkel talle pähe turgatanud ettepaneku närusus lausa solvas mind ja rikkus tujugi ära . Äri ilmselt koosnebki taoliste tehingute genereerimisest . Kui parasjagu midagi suurt silmapiiril ei ole , toodab tühikäigul pöörlev aju taolisi tühiseid ja tühistest tühisemaid , aga loogika on sama . Igaühe teadvus vist toodab mingeid teatud liiki mõtteskeeme , ükskõik mis toorainet ta ka tarbiks . Need skeemid on määratud ära millest ? Päritolust , psühhofüsioloogilisest tüübist , lapsepõlvest , haridusest , olulistest mõjutustest õrnas eas . Ja edasi läheb enam-vähem automaatselt . Me oleme oma teadvuse automaadid . Kõik ühe kirjaniku raamatud kannavad alati mingit ühesugust mõtteskeemi , ühte ja ainsat maailmaarusaamist , mis pole arusaamine selles mõttes , et kõik oleks selge . See on udu , läbi mille maailm paistab , igaühel natuke ise värvi , ise lainepikkusega voogav ja virvendav . Ja ärimees toodab ühte tüüpi äriskeeme . Kui need ajavaimuga klapivad , resonantsi lähevad , on ta edukas , samuti kui kirjanik . Kas skeemi on võimalik elu jooksul muuta , skeemist välja pääseda , teda läbi näha ? Sest isegi kui tundub , et näed teda läbi , jääb ta sinu üle valitsema . Tähendab , ei näe siiski . Sel juhul ehk ongi parem elada võimalikult teadvustamatult , järgides oma instinkte ja ihasid , kasutades seda maailma ära oma väikestes ja suurtes ärides , oma suhetes , mis on ka ärid , inimestevaheline võimukommerts , tunnustuse , jõu ja soojuse kommerts . Võitlus selle nimel , kes saab rohkem , andes vähem ( jättes aina mulje , et tal on midagi olulist anda ) . Päike vallutab jälle territooriumi valgel majaseinal . Eile päeval pärast saabaste ostmist läksin Pére-Lachaise'i surnuaiale , see oli seal lähedal . See Avenue de la République tuletas mulle meelde natuke teistsugust Pariisi , seda , milles ma tookord , <arv> aastat tagasi , peamiselt liikusin . Ta polnud tõesti muutunud . Samad lõhnad , samasugused inimesed , sama külm vinge tuul . Ainult Pére-Lachaise'i kalmistule ma tookord ei taibanud minna . Selle nõlv on vastu lõunat . Päike on juba küll nii madalal , et jääb kogu aeg hauakabelite ja puude varju . Aga seal mäe otsas suure kabeli juures pinkidel oli väga soe . Ja kummaliselt vaikne . Puuvõrad ja linn all olid mähitud sellesse sinakasse vinesse , milles nad tundusid tukkuvat . Inimesi polnud . Vares vaaksus puu otsas , kõiges oli seda eelkevade tasast surinat , endassepööratud ootust , mis mind siin nii segadusse ajab . Peaks tänagi ühe retke ette võtma . Sellised päevad kannavad sind kuhugi erutavasse sügavusse , mäletamata aega , kevadeootusesse , mis on olnud su olemisviis siin maailmas , hoolimata neist välistest kujudest , mis ta ühel või teisel ajal on võtnud . Tuleks see meelde , tuleks kõik meelde . Kui <arv> tagurpidi keerata , ongi <arv> ja ärasõit . Päike on täna halli udu taga , aga nädalalõpuks lubatakse jälle päikesepaistet ja " Siberi külma " , nagu nad ütlevad : päeval lausa paari külmakraadi . Vaatan nüüd iga päev ilm.ee-st reaalajas videopilti , Kuressaarest ( Kärldast pilti veel ei anna ) , Tartust , Tallinnast , ja püüan mõistatada , mis mind seal ees ootab . Videost paistab tumedaid hüplikult liikuvaid inimfiguure , autotulesid , videvikku või pimedust , märga asfalti , määrdunud lund , kohustuslik jõulukuusk . Need mantlites ja jopedes udused kujud on mu kaasmaalased , ma kuulun nende hulka , sellesse tõugu . Aga seda mõtet neid pilte vaadates küll pähe ei tule . Siiski , see kõik on üsna tuttav . Mu polaarriietus on nüüd peaaegu täiuseni arendatud . Huvitav , et Eestisse on tahtmine minna pealaest jalatallani uutes riietes . Siin kõlbas küll vanadega ringi käia . Tegelikult tulin siia ka uute riietega , mis ma Tallinnast olin ostnud . Tallinnas nad tundusid päris elegantsed , siin sain aru , et ega nad suuremad asjad ole , aga mis seal ikka . Nii et siin käisin ringi Eesti riietes ja Eestisse lähen Pariisi riietega , ei tea , kust see kostümeerimiskirg . Peaks veel sokid , kindad ja aluspüksid ka ostma , siis poleks midagi vana . Mõttes seostan neid uusi riideid kuidagi K-ga . Uue inimesega kohtumine on alati innustanud mind uusi riideid ostma . Tahaks iseennast ka uuest küljest näha , uuena ja värskena . Ei taha ju uuele inimesele oma vana kulunud mina pakkuda . Kuldnokk ikka häälitseb , vilistab ja kuristab vaikselt oma antenni otsas , nagu igal hommikul . Täna tuleb ekraanidele film " Rändrahvas " või " Rännurahvas " ( Le peuple migrateur ) , lindude rändest . Läheks õige seda vaatama . Polegi terve sügise jooksul kinos käinud . Ometi mõtlesin , et Pariisis , seal saab vähemalt kinos käia . Tagasi Eestis , mõtlen võib-olla jälle nii . Kalev Kesküla tellis , et kirjutagu ma Ekspressile midagi Pariisist , ajaloolises-eestikultuurilises mõttes . Proovin . Pariis on muutumatus . Vähemalt minu jaoks . Iga kord , kui ma siia jõuan , rabab ta mind sellega , et kõik on sama . Mitte midagi pole vahepeal muutunud . Pärastlõuna on käes , söögiaeg hakkab läbi saama . Tviidpalitus vanamees ostab pärastlõunal kioskist värske Le Monde'i , mis kannab traditsiooniliselt homset kuupäeva , andes märku sellest , et ega tegelikult maailm ei muutugi . See Le Monde'i homne kuupäev on nagu Pascali kihlvedu või panus Jumala olemasolu peale : homme tuleb . Seni pole miski neid kihlvedusid tühistanud . Huvitav , mõtlen , kui kaua ta ( ikka see vanamees ) kodus peegli ees oma salli sättis . Võimalik , et see käib neil paari liigutusega , masinlikult nagu lipsusõlme sidumine . Ja kuidas tuul neid kunstipäraselt seatud salle ära ei liiguta ? Kas Kultuur ja Traditsioon on tõesti nii võimsad , et tuulgi neile midagi tee ? Majahoidja , õieti concierge , on ikka all oma valvepostil . Või kui see pole tema , siis see on tema naine . Või tütar . Ja kui kedagi näha pole , siis on nad kindlasti seal , oma kardina taga . Ja jätavad ikka kõik meelde . Tulemised ja minemised . Kui Monsieur Renard vanaks jääb , võtab tütar ameti üle , tal see nüüd juba selge : üürnike jagamine väärikusklassidesse , tervituste südamlikkuse doseerimine , olulisemate seikade fikseerimine nende elus . Hommikul kella kümne paiku teeb Monsieur Renard oma ringkäigu , lükkab kirjad uste alt sisse , suhhti ja suhhti . Uste all on vastavad vahed . Sealt puhub ja kostab ka , aga sellest pole midagi . Nii on ikka olnud . Ööseks võib ju vana salli sinna ette toppida . Ma ei tea , võib-olla pariislaste meelest on selle kümne aasta jooksul palju muutunud ja miski pole enam nii nagu vanasti . Minul pole silma nende mikroskoopiliste muutuste tabamiseks . Võib ju olla , et tänavatele on ilmunud uued automargid ja sallikandmise mood on kergelt teisenenud . Aga autosid pargitakse ikka vanamoodi teiste vahele : kolks vastu esimese auto stanget , kolks vastu tagumise auto stanget . Olen tähele pannud , et see on eesti külalisele üks meeldejäävamaid vaatemänge Pariisis , see autoparkimine . Nad vaatavad seda klõmmimist suurte silmadega nagu ülimat pühaduseteotust . Nagu polekski auto põrkerauad selle jaoks välja mõeldud . Nojah , need autod pole muidugi ju autod ka , pisikesed Renault'd ja Peugeot'd . Et siin linnas tasuks suurt autot pidada , peab jaksama ka autojuhti palgata , kes vahepeal kuskilt parkimiskoha otsib ja pärast restorani ette tagasi sõidab . Selleks peab olema Saadik , Pangadirektor , Vene Ärimees , ma ei tea kes . Rikaste elu , see on omaette maailm . Mis see minusse puutub ? Reaalne ja kujutluslinn lähevad kogu aeg segi . Reaalne linn on nagu linn ikka . Müra , ummikud , üsna talumatu õhureostus , metroo külm haisev tuuletõmbus , pilgukontakti meisterlik vältimine . Reaalne linn on see , kus inimesed käivad tööl ja lähevad õhtul koju telekat vaatama . Või kinno . Või restorani . Osadel pole kuhugi minna , ma ei tea , kuhu need lähevad , aga kuhugi nad ikka lähevad . Ühesõnaga , harilik elu , nagu inimestel igal pool maailma linnades . Kujutluslinn on see , mis kohe on kohal , nii kui sellest harilikust elust korra pilgu kõrgemale tõstad , välja vaatad . Pariisi on nii palju kordi jutustatud , raamatutes , piltidel , filmides , et sellest ei päästa teda enam miski , isegi tuumapomm ei päästaks ( kujutlus tuumapommist kuulub ka selle reaalse , igapäevalinna juurde , tänapäeva ) . Ta on jutustus , mis vallandub automaatselt iga hetk , kuhu ka ei vaataks , jõele või sildadele , ärklikorrustele või kohvikutele . Või sellele Prouakesele , kes raske nikerdatud välisukse enda järel kinni laseb kukkuda ja koerakese sülest maha paneb . Koerakesel on tepitud vest seljas . Proua tõmbab kasukahõlmad koomale . Väljas on ainult paar plusskraadi , tõeline Siberi külm . Koerake hakkab kohe keset kõnniteed asjale . Väike aurav hunnik . Mõlemad kaovad rahvavoolu . Koerajunnile mitteastumise instinkti omandad siin umbes paari kuuga . Ma ei tea , millel see põhineb , igatahes see töötab täiesti teadvustamatult . Ilmselt mingi nägemise-haistmise kiire koordineeritus , pluss mingi seitsmes meel , just see , mis tagab , et kingad <arv>% juhtudest puhtaks jäävad . Muidugi mitte turistidel . Pariisi jutustust on võimatu üles lugeda , üles lugeda kõike seda , mis sinna kuulub . Neil külmadel kuivadel päevadel oranžist ja lõhnavast mandariini- ( õieti klementiini- ) letist mööda minnes tuleb näiteks tingimata meelde Hemingway . Kuidas ta ostis neid jääkülmi ja suus nii värskelt lõhkevaid vilju . Ja kirjutas . Õppis kirjutama , nagu ta väidab . Ega ta ei osanud vist eriti prantsuse keelt , ta ei lugenud prantsuse kirjandust , ei kohanud prantsuse kirjanikke . Mitte sellepärast polnud ta siin . Pariis oli initsiatsioonipaik , sümboolne uks sellesse jutustusse , mis on kultuur . Sellesse muinasjuttu . Igatahes kandis külmade mandariinide söömine vilja . Või kuidas võtta . Nobeli preemia ja enesetapp , ma ei tea , kas saab need visata samadele kaaludele . Ma ei tea ka seda , mida just otsisid need eestlased siit sajandi alguses . Ma usun , et ikka sama ust , jutustusse , muinasjuttu . Neid uksi vist igal pool pole . On neid veel siin , samuti ei tea . Mälestuste kiht on juba nii paks , kõik on juba nii ära jutustatud , et alata saaks nagu veel ainult otsast peale , ikka samade sõnadega ... Aga millistega ? Nüüd ongi Pariis vist rohkem meeldetuletamise , anamneesi paik . Koht , kus miski ei muutu . Sedagi on väga vaja . Kultuur ei saa ilma selleta . Eestis on eesti kultuuri peaaegu võimatu meelde tuletada . Kõik kaob nii ruttu , kasvab võssa , vahetab omanikku , muudab tähendust , läheb moest . Ja meelest . Sellepärast ongi nii rahustav siia aeg-ajalt tagasi tulla . Just , tagasi . Veenduda , et pärastlõunane Le Monde kannab ikka homset kuupäeva , Pascali kihlveo lahendus on endiselt lahtine . Tegin eile õhtul oma plaanitud käigu Fnaci , et osta K-le jõuluks prantsuse-saksa sõnaraamat ( võtsin mõlemapidise Larousse'i ) ja E-le võib-olla plaate . Kõigepealt läksingi plaadiosakonda . Mul oli üks idee ja see oli minevikust . Ma ei tea täpselt , millal või kust ma ostsin selle Haydni tšellokontsertide plaadi Jacqueline du Préga . See oli Melodija litsentsiväljaanne . Küllap ostsin ta Leningradist . Seal me käisime paar korda Tartust , ööbussiga , peamine eesmärk oli plaate osta . Eestis ei olnud litsentsiplaate eriti saada ja vene esitused olid meie snobismile liiga viletsad . Tihti nad vist olid seda ka . Võimalik , et ostsin selle siis , kui sõitsime Leningradi kahekesi T-ga . Tukkusin öösel bussis tema vastu toetudes ega saanud und . See oli talv . Pimeduses jooksid mööda Peipsi-ääre magavad majad , ilusti reas . See karske üksteise vastas magamine oli meie suurim lähedus . Ma ei tea , kas T. ka midagi tundis . Või mida ma oleksin tahtnud . Ma oleksin tahtnud , et ta oleks tundnud . Võib-olla oli siiski T. toakaaslane ka , ma ei mäleta . Igatahes istus ta siis kuskil eraldi . Leningradis pidi maas olema hallikaspruuniks tallatud lumi . Kuskil jaamapuhvetis või pirožnajas jõime magusat kohvitaolist jooki ja sõime rasvapirukaid . Olin magamata ja uimane , oli külm . Plaate ostsin igatahes terve paki , sealhulgas džässi , mida ma kunagi eriti mõistnud ei ole . Sellest Jacqueline du Prést sai igatahes mu absoluutne lemmik aastateks . See paat mängis jõuluõhtul Reigis , kui A. vastu ahju istudes magama jäi . Küllap see ajas talle une peale . Ma ei teadnud siis midagi sellest , et tegemist on legendaarse salvestisega ja et Jacqueline oli selleks ajaks kaotanud võime mängida . Seda kuulsin Moskva tšellistilt Ivan Monighettilt , kes kevadel Reigi kirikus mängimas käis ja meie juures ööbis . Võib-olla ma natuke riivasin teda du Prést rääkides , mõtlen nüüd . Kunstnikud on ju kõik nii armukadedad . Mina lähen küll armukadedaks , kui minu eakaaslasi kirjanikke ülistatakse . Mina ise võin neid ülistada küll , siis nad on minu võimu all . Ma ei uskunud , et seda salvestist Fnacis on , see on ju kõik nii vana asi ! Alguses ei leidnudki , pidin juba ühe teise võtma , aga siis avastasin ta alumiselt riiulilt teiste tagant . Õhtul kodus panin kohe peale , oli küll täpselt sama . Mul on see vana Melodija plaadi ümbris täpselt silme ees , Jacqueline'il on seal seljas tumesinine sametkleit : olin temasse omamoodi armunud , see tšellohääl kõlas nii inimlikult , see oli mu oma hääl , kui ma oleksin osanud häält teha , siis see oleks olnud mu hääl . Plaat rändas koos teistega , viimaste noorusereliikviatega Koidu tänava prügikasti . Grammofon ei töötanud enam , tuli välja , ja ma lihtsalt ei jaksanud neid plaate enam kuhugi kolida . Nii need asjad läinud on . Aga see plaadiümbris on mul vist elulõpuni meeles . Need litsentsiplaatide ümbrised olid palju ilusamad , ka vist litsentsiga ostetud . See oli must , tumesinine ja kuld , väga pidulik . CD ei ole nii ilus . Krabinatest ja kahinatest on ka natuke kahju , need tegid hääle veel armsamaks ja lähedasemaks . Esitus meeldis mulle endiselt ja liigutas mind endiselt . Ta pole muidugi mitte üldse ajastutäpne , Haydn kõlab sellel nagu Mahler või ma ei tea kes . Samuti nagu Bachi klaverikontserdid tollel muusikaõpetaja Piiri käest laenatud välismaa plaadil , mida ma lõputult käiasin , kõlasid pigem nagu Tšaikovski . Aga mis siis . " Ajastutäpne " , ajalooline esitus pole ju ka muud kui ühe ajastu , konservatiivsete kaheksakümnendate-üheksakümnendate suurmood . Enamasti on see kuiv ja igav . Või lausa naeruväärne oma pretensioonis teada , kuidas oldi ja mida tunti <arv> ja <arv> aastat tagasi . Seda ei saa kunagi teada , ka noodid , ka raamatud ei informeeri meid sellest . Sedagi , kuidas oldi aastal <arv> , kui käisime Leningradis plaate ostmas ja lugesime Tartus Runnelit , ei saa enam täpselt teada . Saan ma siis väita , et ma seda mäletan ? Ma mäletan ainult seda , mis ikka on olnud , mis ma ikka olen olnud ja olen ka praegu . Lõppkokkuvõttes pole see põrmugi muutunud . Fnacist ostsin veel Grimmide muinasjutud ja kaks Mauriaci , " Armastuse kõrbe " ja " Öö lõpu " , mida mul prantsuse keeles seni polnud . Minu jaoks on nad olnud eestikeelsed raamatud , enam-vähem nagu eesti kirjandus . Alles poest välja minnes sain aru , et need Mauriacid olid umbes sama ost , mis du Pré , samast ajast . Kui ma nad nüüd siin Pariisis prantsuse keeles läbi loen , siis ehk on ring täis , võib-olla isegi vabanen nende lummusest . Grimme ja Mauriaci koos osta on ka väga loogiline . " Armastuse kõrb " ja " Öö lõpp " olid mu nooruse muinasjutud , lemmikmuinasjutud , mida ma elu pöörangutel ikka ja jälle lugesin , millega ennast kosutasin ja lohutasin . Täpselt nagu laps ( ja miks ainult laps , muinasjutud on algselt ju täiskasvanute jutud ) muinasjuttudega . Ma tahan näha , kuidas nad nüüd on . Poes vaadates tundus originaal siiski hoopis teistsugune kui tõlge . Kaks ise raamatut . Originaalis ta on asjalikum , kainem . Väga võimalik , et tookord Leningradist ostsin ka oma prantsuskeelse Mauriaci , Progressi väljaande , nagu neid tehti . Seal sees on " Thérése Desqueyroux " , aga pole " Öö lõppu " . Sealt tõlkisin ma " Endisaegse nooruki " . Mõtlesin täna hommikul voodist välja tulles , et nüüd olen ma ise ka juba üks adolescent d'autrefois , see , kes vanasti oli nooruk . Peale selle , et ma olen alati olnud üsna endisaegne , hoolimata kogu oma ajavaimukonformismist . Mu oma eluaeg , mu kaasaeg , tundub mulle siiski võõrana . Ma pole veel jõudnud sellega harjuda . Ma ei harju nii ruttu . Eile oli hall ja kontideni tungivalt külm , täna on sama . Homseks lubatakse juba miinuskraade . Päris külmaga ma polegi Pariisis olnud , tookord <arv> aastat tagasi jaanuaris oli vist siiski natuke üle nulli . Saab siin külma ka ära näha . Ma ei tea , miks ma olen tahtnud kogu aeg seda või teist " ära näha " . Näeks ära , oleks süda rahul . Näeks ära armastuse , näeks ära elu , näeks ära külma Pariisis , ma ei teagi , mida veel . Lehitsesin Ennot . Tema pealkirjad on väga head . Geniaalsed pealkirjad , neist üksi juba piisaks , et olla suur luuletaja . Selle asemel on suureks peetud seda naeruväärset eputist Underit . Eesti kultuuri sisemine omadus on ennast mitte ära tunda , tunda ennast ära ainult võõras , järeletehtus , tunnustatus , keskmises ja mõttetus . Paratamatult põen ma ise sama haigust . Me oleme kõik sellest nakatunud . Enno õnneks jäi ta eesti kirjandusest eraldi . Veel üks punane päikesetõus , punane selle sinaka büroohoone klaasseinal , mille ülemine ots üle maja paistab . Uni läheb vara pealt ära , täna õnnestus siiski kaheksani magada . Kuna on selge , hakkas kaheksa ajal juba ahetama . Põhjalik unenägu lennuki peale minemisest . Kõigepealt ma ei jõudnudki minna Kadrit kella kümneks lennuki peale viima . Olin talle lubanud , aga nüüd oli kell juba kümme . Helistadagi polnud enam mõtet , sest ta ei oleks enam kuidagi jõudnud . Siis aga oli vaja ise lennuki peale saada , kella kaheteistkümneks . See oli pigem Ly , kellega pidin minema . Või pidin ma üksi minema , tema pidi ainult saatma . Ja ema-isa pidid ka saatma tulema . Läksin Kalestesse neile järele . Kõndisin põllul mööda aiaäärt , aed vankus , postid olid mädad , lambad ähvardasid minu ära olles sisse tungida . Otsisin tugevamat posti , millega mõnda kohta kindlustada , aga kuskilt polnud võtta . Ema ja isa olid sealsamas . Kell oli juba kolmveerand kümme . Kas ma üldse enam jõuan . Takso oli tellitud maja ette . See oli kellegi korter , kahe sissekäiguga , üks viis tagatrepile . Enne äraminekut pidi seal asjad korda panema ja ühtlasi pidin oma kohvri pakkima , mis oli veel täiesti tegemata . Autojuht oli juba seal , seisis baarileti taga ja teenindas , Ly oli ka seal . Autojuht oli toonud mulle tellitud lennukijalatsid ( või pidi neid seal lõunas vaja minema ) , need meenutasid pigem pehmet koogipakki , ruudukujulisi kooke , flanisid . Ta pidi need peaaegu baarileti taha unustama . Hakkasime kõik minema , ema-isa ka . Kohver oli ikka veel pakkimata . Kas ma jõuan ? Tundus , et enam ei jõua mitte kuidagi . Siiski , kell oli alles kolmveerand kümme , lennuk läks kell kaksteist , järelikult pidi igatahes jõudma . Kuna reis oli Euroopa piirides , alla <arv> kilomeetri , siis ei pidanud kaks tundi enne kohal olema . Samas olid need odavad piletid , mis nõudsid varem kohal olekut . Tundus siiski , et jõuab . Võib-olla koguni jääb lennujaamas veel palju aega oodata . Aga tagant ust tuli veel proovida , on ta lukus . Kõik see võttis nii lootusetult kaua aega . Väga rahutu unenägu ja üldse on rahutu . Liiga erutatud . Kõhtki lahti . Kontrollisin praegu sahtlist K. kirjade alt oma ärasõidupiletit . See on tõesti kell <arv> , <arv>.<arv>.<arv>. Ainult kahed ja ühed , neli korda <arv> , kokku <arv> ehk <arv>. Vaja kuidagi maha rahuneda , muidu on kohale jõudes energiavarud otsas . Külm on tõeline , see päikesetõus oli lausa juhanliivilik . Igal juhul alla nulli . Päevaks lubatakse Pariisis nulli , Marseille's oli öösel lund sadanud . Õhtupoole lähen uuesti teepoodi , toon oma kotitäie ära ; eile polnud kõiki asju saada , pidid täna tulema . Nad teevad kingitusepakid ka valmis . Nendega on nüüd mureta , ülearugi vist sai . Aga küll nad ära kuluvad . Eile oli luutsinapäev , tuli õhtul meelde küünladki põlema panna . Eks see vana kalendri järgi oli nüüdsel jõuluajal , kõige pimedamal ajal. Praegu on veel aega natuke pimedamaks minna , seitse päeva . Siin päevad enam peaaegu ei lühene , Eestis küllap veel mõne minuti . " Öö lõpp " on prantsuse keeles lugedes tõesti teistmoodi . Ma nagu võõrdun temast , ta muutub tavalisemaks , kaotab saladuse . Ja ongi hea . Prantsuse keeles ta on liiga selge . Kõige erutavam lugemismaterjal on ikkagi muinasjutud . Miks ma neid nii kaua pole lugenud ? Huvitav , mida Enno selle muinasjutu all mõtles , mille juurde ta ikka ja jälle tuli : muinasjutt üksinda jääb ( luuletuses " Jutluse ajal " , kui õitsev suvine loodus kirikusse sisse voolab ja muudab jutluse unenäoliseks või see läheb päevaunelusega segi ... ) . Muide , väga tabav tal : muinasjutt on tõesti seal , kus loodus ja uni , elu ja unelus segi lähevad , kokku jooksevad . Väljas on täna jälle nii valge , et tahaks kohe sinna valguse kätte minna . Kuigi ilmselt üsna krõbe külm , tuule pärast . Tuul lõgistas vastu hommikut luukegi . Idatuul on õnneks , muidu puhuks elamise külmaks küttest hoolimata . Neist ühekordsetest akendest lausa voolab külma . Pärast sõda Pariisis kortereid ei köetud , küll aga kohvikuid . Sellepärast Sartre ja teised selleaegsed töötasidki hommikust saadik kohvikus . Viivi on rääkinud , et ei viitsinud talvel kütta ja polnud ka , millega kütta , nii et oli Pegasuses , kirjutas seal : Kohvik on talvehotell ... Ma ei ole siin ammu kohvikus käinud . Ei tõmba . Kohvikud pole enam need . Igal ajal omad asjad . Kella kuue ajal ärgates kuulasin ringbulvari müra ja sain selle hõredusest aru , et kell pole veel seitse . Olen õppinud selle hääle järgi aega arvama . Kella seitsme paiku muutub ta tihedaks ja intensiivseks . Kella kolme-nelja paiku on kuulda üksikute autode kihutamise häält . Üks oskus , mida varsti enam sugugi vaja ei lähe . Ootan kirja , nagu ikka . Majahoidja pole veel käinud . Venitan väljaminekuga seni , kuni ta ära käib , siis on näha , kas on midagi või pole . Õppisin parajasti " Rändaja õhtulaulu " pähe , avastades , et selle luuletuse struktuur on ikka täiesti müstiliselt põimitud ja seda võib tõesti lõpmatult korrata , lõpmatult kõndida , see viib tõesti transsi ; need lõputud tagasivõtmised ja teisendatud kordamised loovad alguse ja lõputa ringi , spiraali , ja sealjuures on seda üsna raske meelde jätta , ja sealjuures on see kõik väga loogiline ja väga harmooniline ja väga meloodiline ... kui majahoidja sammud tulid . Veel üks äraõpitud kasutu oskus : ära kuulda , kas ta tuleb ukse taha või läheb mööda . Arvasin seekord , et eksisin . Ta oleks nagu tulnud , aga midagi polnud . Alles natukese aja pärast märkasin , et valge nurgake paistab ukseesise salli serva alt . Oligi K. kaart talveudusse mähitud Tallinnaga . Tuleb välja , et ta oli seal Res Publica üldkogul . Vaat kus nali . Aina raskem on hommikul midagi kirja panna . Äraminekuerutus on juba liiga suur . Eile jätsin hüvasti teepoega , Palais des Thés'ga , ja jätsin ühtlasi sinna ka kenakese summa raha . Poeproua kinkis mulle lisaks kohustuslikule kingile ( üle <arv>-eurose ostu eest ) veel ühe paki jõuluteed . Olin lasknud mitu pakki jõuluteed kingitusepakki pakkida . Ta ütles , et siis jääb üks mulle endale ka , saan proovida . Igatahes seda teed nüüd on . Poiss tegi kingitusepakid väga ilusad . Natuke ma vist ikka meeldisin talle . Meil oli selline isiklik suhe . Küllap ta leidis , et ma olen farouche , timide ( metsik , arglik , häbelik ) . Ei , teepoest on kahju . Aeg-ajalt võiks seal ikka saada käia . Avaksin Tallinnas sellise teepoe , aga poleks vist kundesid , ei tasuks ära . Liiga peen värk . Ma saan aru , miks inimesed tahavad elada sellises suurlinnas nagu Pariis . Siin on võimalus , kas või möödaminnes , nuusutada tsivilisatsiooni peenemaid õisi . Selles on midagi väga lohutavat . Teepood on just selline koht , kus on tunda , kuidas suurlinn tõmbab endasse maailma rikkusi . Need sellelt või teiselt India või Hiina või Jaapani mäenõlvalt korjatud lehekesed , nende aroom ja toime . Kui paljude inimeste käed on puudutanud neid lehti , neid pakke ja kaste , enne kui nad minu teekannu maanduvad ? Nende teekonda saaks kujutada maailmakaardil , nagu kujutatakse vürtside ja kalliskivide teekonda Suure Siiditee ajastul . Esimesed punased laigud on ilmunud korstnatele . Külm on vist oma haripunktis , hea mitu kraadi peaks olema . Ärkasin , nagu ikka viimasel ajal , pimedas . Siiski , mingit kuma oli juba taevas , sinakat õhetust . Seal koidu pool on hommikul üks suur hele planeet , kui natuke pead aknast välja ajada ja sinnapoole küünitada . Veenus või mis ta on . Täna lähen kohe nüüd hommikul Saint-Germaini metsa . Ma pole seal hommikul käinud . Kuigi hommik saab juba läbi , päike tõuseb . Eile õhtul saatkonna jõulupeol , pärast koos Neeme ja Mairega Fouquet'sis . Neeme tuli New Yorgist Tallinna kaudu , ütles , et Tallinn oli troostitu mulje jätnud . Mõlemad olid ülielegantselt mustas , mingi Jaapani disain . Rääkisid Murakamist , peaks ikka tema raamatuid ostma . Jõulupidu oli ootamatult südamlik . Pean ikka neile enne äraminekut veel koogiga külla minema . Õhtul vaatasin telekast veel filmi " Mon homme á moi " ( " Minu mees " : ujulatreener armub ujujasse ; see väidab alguses , et teda küll mehed ei huvita , aga pärast armub ka , jätab oma tüdrukugi maha , selline armas poiss , farouche , timide ; pärast tuleb välja , et treeneril on aids , ta hakkab varsti surema ; veel on tal värvikas ema jne. ) , ikkagi liigutav film : armastus , surm . Öö oli vist eriti külm , isegi kolme teki alla oli tunda . Ärkasin kell kuus rästiku-unenäo peale . Linnud mängisid Pääskülas murul . Linnuema ütles pojale ( ma kuulsin pealt ja sain aru ) , et see ei läheks sinna männi alla , seal on rästik . Käbide hulgas polnud midagi näha , ainult väikesi tigusid , mida nokkida . Siis see poeg oli väike laps , kes seal käbide hulgas mängis . Oligi suur kirju rästik , sisises lapse peale , see sirutas ikka oma kätt . Püüdsin teda kuidagi takistada . Siis tundsin hingust oma käe vastas , seal oli teine rästik , hele , kes minu peale sisises . Üritasin teda puukoore tükiga ära ajada . Ta hüppas mu näo suunas , ärkasin . Kell oli kuus . Nüüd hakkab koitma , koidueelne sinine hämarik . Lähen metsa . Õhtul viie ajal leppisime Neemega Beaubourg'i , saab veel näituselgi käia ... Kella kolme ajal Kui hele ja turvaline võib olla üks selline talvepärastlõuna . Valgus korstnal köögiakna kõrval muutub kollasemaks , valgusevööt nihkub ülespoole , kuni ainult korstnaotsa punased savitorud jäävad hõõguma . Katuselt on kuulda tuule kohinat . Linn on täna nii vaikne . Aeg-ajalt kostab koridorist või kuskilt korterist inimeste hääli . Jõudsin metsast tagasi juba keskpäeval , ostsin alt pagarilt pool baguette'i , mida hammustasin juba majauksel , öeldes mind endast mööda lasknud mehele , kes väljumas oli ja ukse lahti tegi , suu täis , merci . Mets ei olnudki hommikul nii inimtühi , kui ma arvasin , tervisejooksjaid ja rattasõitjaid oli juba päris palju . Eile , laupäeva lõunal , oli ta palju tühjem . Peaaegu kedagi polnud . Nagu mõnel kevadõhtul kella seitsme-kaheksa ajal. Pardiloigud olid jääs . See oli tume läbipaistev jää , lemmed olid sellesse külmunud ja heleroheliseks muutunud , ta paistis õige õhuke . Tegelikult kandis peal . Keskele ma küll igaks juhuks ei läinud . Eks pardid ole nüüd jõe peal . Jõgi sätendas all orus päikese käes , majakorstnatest tuli lehtpuusuitsu lõhna . Vaevalt ma enam kunagi sinna lähen . Raudteeäärsed majad on juba nii tuttavad . Tagasiteel jäin soojas vagunis tukkuma , nagu ikka viimasel ajal. Tegelikult polegi väljas nii külm , kui räägitakse . Päris mõnus , kuiv ja kerge õhk . Palju parem , kui mõnel soojal niiskel sügispäeval , kui mets oli alles rohelistest lehtedest pime ja justkui lämmatav . Hommikul läksin jala Triumfikaare juurde , sest buss läks nina eest ära . Linn oli veel õige tühi , lennukite kiirgavad jäljed taevas andsid märku , et päike oli juba tõusnud . Ma ei tea , millal ma õpin minevikust lahti laskma , tegelikult lahti laskma kõigest sellest , mis ma olen kogunud . Majad ja asjad on veel tühi-tähi . Üks käblik laulis metsas . Üldiselt on nad vaiksed , ainult täristavad natuke mu peale oma risuhunnikult , aga eriti nad siin inimest ei karda , neid võib päris lähedalt vaadata . Õige pisike pruun lind , saba püsti . Orus härmas puuriidast edasi ( ilm on nii kuiv , et härmatist enam peaaegu ei ole , see peeneteraline , nagu tolm , ei koo enam mingeid mustreid ) seisin ja vaatasin kahe orava tegutsemist noore vahtra otsas . Nad nagistasid seemneid süüa , sabad soojaks seljas , ei teinud minust väljagi . Kodus keetsin oma igavesi spagettisid ( nad ei ole mind põrmugi ära tüüdanud ) , ronisin pärast seda diivanile " Öö lõppu " lugema . Sel ajal oli korstna peal näha veel teise korstna varju , samuti sellest tuleva õhukese suitsu kiiresti liikuvat varju . See on maja küttekorsten , radiaatorid on kuumad , tuba on soe . Vahepeal magasin , siis lugesin raamatu lõpuni . See lõpp liigutas mind , nagu ta ikka on liigutanud . Kuigi algus tundus seekord natuke ükskõikseks jätvat – samuti nagu iga kord ennegi . Muinasjutud , mis meid kord õrnas eas on liigutanud , jäävadki meid liigutama . Selles osas ei muutu meis miski . Ja muus osas . Elu on siiski nii pikk : muinasjutt tundub juba ammu selge olevat , pähe kulunud , ja ikka veel ja ikka veel tuleb teda üle korrata ... Isegi talvise päeva õhtupoolik on päris pikk . Üleõue valge sein , mis meenutab natuke midagi eksootilist , Põhja-Aafrikat , kus ma käinud pole , on ikka veel heledas päikesepaistes – selle seina ülemised sakid vähemalt . Päikest ennast ei näe siit korterist enne kui ükskord kevadel , ma ei mäleta enam , vist alles aprillis . Ja varsti , kui pimedaks läheb , ei ole päev veel põrmugi lõppenud , on küll öö , aga uni on veel kaugel ; siingi linnas tuleb talvel nii pikalt pimeduses elada ... kuigi see pimedus on peaaegu valge , isegi siin üleval , kuhu otseselt ei ulata ühegi tänavalambi valgus . Taeva kuma linna kohal on nii hele . Tähti pole näha , peale nende kahe heleda planeedi hommikul . Kui ärkasin , oli peaaegu kogu maja veel pime , siiski , kahes köögiaknas seal üle õue põles tuli . Võib-olla unustatud . Varsti süttis neid veel , siis hakkas torudest kostma veelaskmise häält . Teisigi oli , kellele talvine pühapäevaöö oli olnud liiga pikk , et see lõpuni magada . Juba süttis veelgi mõni köögiaken , oli näha , kuidas mees selles köögis , kus peaaegu alati , nii varahommikul kui ka hilja öösel ( unetud ! ) põleb hele päevavalguslamp , kannu kohvi puistas . Seal köögis on ilus mööbel , pruun ja roheline , vähemalt nii ta siit paistab . Varsti kaob päike neilt viimastelt punastelt korstnatorudelt , aga veel on hästi valge . Käin kontorist läbi , vaatan meilid üle , et kella viiese kohtumiseni aega surnuks lüüa . Pärast liigutava raamatu lõpetamist tuleb alati mingi tühjus , äkki pole midagi teha . Elus ei toimu midagi . Eilne ramadaani lõpu õhtu läks tõelise priiskamise tähe all . Kõigepealt kunstiõgimine . Vaatasime Beaubourg'is kahte suurt näitust . Üks oli New Yorgi juudimuti ( nime peab järele vaatama ) fotonäitus inimestest , kehadest , seksimisest , surmast ( isegi üks surnu oli , haiglavoodil , lõug rätikuga üles seotud ; teiste piltide peal oli ta veel elus , ta suri aidsi , seeria viimasel pildil oli tema leinav partner , üksi jäänud ) . Kokkuvõttes oli see mõjuv , eriti kui pildid olid slaidiprogrammis üksteise järel liikuma pandud ja muusika taha . Aga veel kord kinnitas see näitus , et looming kasvab suureks aastate jooksul ja tänu suurele visadusele oma rauda taguda . Eestis ei kohta naljalt sellist visadust . Head algused jäävad ilma suure järjeta . Pole ruumi kasvada ... Teine oli Jean Nouveli arhitektuurinäitus . Ja kolmas oli ka veel , Jean Dubuffet , seda enam ei jaksanudki vaadata , mis liig , see liig . Neeme ostis mulle Les Mots á la Bouche'ist , sellest Sainte-Croix de la Bretonnerie tänava gay-raamatupoest , kuhu ta sisse meelitasin ( et riiulil oma raamatut näidata ! ) , Edmund White'i " Farewell Symphony " , mis paistab alguse järgi otsustades olevat hästi selgelt ja kergelt kirjutatud hästi loetav raamat . Pealegi algab ta Pariisis Pére-Lachaise'i surnuaial , nii et igati asjakohane kingitus . Siis jõime Etoile Manquante'is veini ja rääkisime , pärast läksime l'Arganier'sse sööma , jõime veel veini ja rääkisime veel rohkem , isegi hääl jäi kähedaks . Pole ammu nii palju rääkinud . Pole tegelikult harjunudki enam rääkima . Hommikul ärkasin jälle kella kuue ajal , pärast seitset tulin voodist välja . Järjekordne külm selge hommik . Päike on tõusnud . Lugesin hommikuks paar Grimmi muinasjuttu , " Kaksteist venda " , " Jeannot et Margot " ( Hans ja Grete ? ) ... Tahaks ka muinasjuttu kirjutada , aga ei oska . Ehk ükskord tuleb välja . Siis võib küll rahul olla . Telefoni automaatvastajas on juba teade , et á votre demande , votre boīte vocale sera détruite dans cinq jours ( vastavalt teie tellimusele kuulub teie kõnepostkast viie päeva pärast hävitamisele ) . Täna võiks mõni kiri tulla ... Saaks vastu kirjutada , muidu ei oskagi nende järelejäänud päevadega midagi peale hakata ... Täna ma mõtlen , et kas eluseikade meeldetuletamisel on üldse suuremat tähendust . On sel tähtsust , on nad enne või pärast ? Kas nad on selle põhjus , mis on nüüd , kas nende juurde tagasi minnes saab teada ja aru sellest , milleni nad on viinud ? Või pole nad viinud mitte millenigi . See , mis on , oli juba ammu enne kõiki eluseikasid . Ja isegi võib-olla enne vanaemade ja vanaisade eluseikasid . On üks vana muinasjutt , mida ma elan , mida ma eluga endale jutustan . Alguse uurimisega tahan ma ligi pääseda lõpu saladusele – aga usun ma tõesti , et see on võimalik ? Ei saa öelda , et ma poleks proovinud . Isegi psühhoanalüüsiga . Ma jutustasin sellele mehele ühte ja teist , sedasama , mida ma siin olen jutustanud , pluss-miinus . Ta kuulas professionaalsel ilmel . Kui kolmveerand tundi läbi sai , heitis ta pilgu kellale . Siis maksin ja läksin ära . Kergendus oli iga kord suur . Kes siis ei tunneks kergendust , kui saab ära rääkida . Jutustada oma tühist elu , millel pole rohkem tähendust kui miljonitel ja miljarditel teistel eludel . Loomulikult peab selle eest maksma . Kes siis seda tasuta kuulata viitsib . Temalgi oli enamasti igav . Meie suured draamad on suured vaid meie jaoks . Või hästi kokku võetud jutustuses , muinasjutus . Iseenesest on nad tühised ; ma usun , et ka suured kuriteod , need , mida nii nimetatakse , on iseenesest tühised ja armetud . Kirvega pähelöömine , tulistamine . Ainult nende paratamatu tagajärg annab neile tagantjärele sellise kaalu . Tegelikkuses on nad liigutused miljonite liigutuste reas , mis kokku moodustavad " elu " . Seda on võimatu rekonstrueerida . Kunagi ei saa teada , kust miski tuli . Meelde mahub väga vähe . Mu psühholoog unustas kiiresti sellegi vähese , mis ma talle nende kolmveerandtundide jooksul jutustada jõudsin . Tal oli peas oma skeem , ebateadlik seegi , skeem , mille me asetame igale uuele inimesele , kui teda kohtame . Võib-olla see polegi nii vale . Iga inimene tähendab meile meie elus midagi . Tal on oma koht selles skeemis , mis oleme me ise . Ta langeb kohe , lopsti , sellesse pessa , mis teda ootab , ja sinna ta jääb . Sest hetkest peale näeme teda igavesti sellisena . Mulje , mida me oleme võimetud defineerima . Ja teiselt poolt – iga inimene meie " karjast " , meie seoste hulgast siin elus , võib meile midagi öelda meie kohta . Ja see on tõde . Üks tõde . Või osa tõest . Kunagi mitte kõike . Psühholoog või mitte , see pole väga oluline . Raha kulub teistelegi suhetele , maksta tuleb kõigi oma pihtimuste eest ja psühholoog on kokkuvõttes ehk veel odav . Need paarkümmend tuhat krooni , mis ma tema peale kulutasin , mis need siis ikka ära ei ole , kogu elus raisatud rahaga võrreldes . Ja mis rahaga muud teha ? Kas temaga siis saab midagi muud teha ? Süüa teda , armastada , kallistada , rääkida temaga , magada temaga ? Ainult kulutada . Nagu elugi . Psühholoog ütles mulle kaks tähelepanuväärset lauset , mis mul on meeles . Esimene käis mu maja kohta : " See maja paistab teile väga tähtis olevat . " Ma polnud osanud seda nii näha . Olin teda pigem pidanud tühiseks , ebaoluliseks takistuseks oma suures ja tähtsas elus . Ja ometi ma aina tegelesin sellega . Mõte ümberehitustest võis mind köita kuudeks : joonistasin plaane , kujutlesin detailideni elu uutes tubades , tundeid , valgust , inimesi , mida ja keda need toad pidid kohale meelitama nagu metsa üles seatud linnupüünised . Samuti võisin mäluda põgenemisplaane , maja mahajätmisplaane , oma triumfi maja üle . Kõige hämmastavam on see , kui vähe mahamüümine selles suhtes muutis . Kui vähe üldse muudavad teadlikud teod , suured sammud . Mitte midagi . Á la rigueur , rangelt võttes : oma elu ei saa muuta . Minu viga psühholoogi selle majalause interpreteerimisel oligi see , et ma võtsin seda kui käsku midagi ette võtta . Maja hävitada , et ta ei seisaks enam elul ja arusaamisel põigiti ees , kaotaks oma ebaproportsionaalse tähtsuse . See on ikka mu viga olnud , inimeste juttu juhisena võtta . Kuna ma ise ei tea , mis teha , siis on kõik nõuanded nii peibutavad . Nii hea oleks neid järgida . Aga inimeste nõuandeid ei tule kunagi järgida . Need lähtuvad alati neist enestest , nende huvist või ükskõiksusest . Neid tasub kuulata , neid tasub kõrva taha panna , aga mitte kunagi võtta neid tegevusjuhiseks . Need on võib-olla tõe elemendid , aga mitte lahendused . Teine huvitav lause oli see , mis ta ütles " Thérése Desqueyroux' " ja " Öö lõpu " kohta , kui olin need talle ümber jutustanud : " See on ju muinasjutt emast ja isast . " Tookord mulle tundus , et ma sain aru , mis ta mõtles . Nüüd ma ei mäleta seda enam . Et ta aga nägi seda muinasjutuna , oli igal juhul tervendav . Mul on tõesti kalduvus romaane tõe pähe võtta . Küllap see on ka osa meie kultuurist , romaane nii tõsiselt võtta . Muinasjuttudes tihti öeldakse , et see on muinasjutt , lõpetatakse nad mõne sellise vormeliga nagu , et kui nad veel surnud pole ... Või antakse otsesõnu mõista , et see oli vale . Muinasjutt ei tohi meid lummama jääda liiga kauaks . Mõneks imeliseks hetkeks pärast jutuvestja vaikimist ja enne tõelise elu juurde tagasipöördumist . Aga romaanid kipuvad eluga segi minema . Siiski , psühhoanalüüs , kui ma seda muidugi nii võin nimetada , on vaid üks kohtumistest elu pikas kohtumiste ahelas . Just , ahelas . Mitte see lüli , mis ahela lõpetaks , keti maha vedelema jätaks . Ma ei usu seda . Ükski inimene ei saa meid vabastada meie elust , mille me sündides kaasa oleme saanud . Inimesed on kõik nii terviklikud , nii loogilised , nii valmis . Juba lapsena . Ainult ennast on raske nii näha , endal tundub ikka midagi hoopis teistsugust ees olevat . Eile tulin töö juurest lõuna ajal ära . Seal polnud enam midagi teha . Kes see ikka jõulunädalal helistab . Ega ei helistagi , telefon on tumm . Või kui , siis on see Tiina-Mai , kes tahab kokku saada ja juttu rääkida , sest tal pole siin kellelegi teisele oma elust rääkida , oma raskustest . Ma olen ikka hea kuulaja olnud , täitsa tasuta . Mul on isegi olnud tunne , et ma pean veel nende pihtimuste eest maksma , samuti kui ma pean maksma enda pihtimuste eest , kuigi siin pole mingit loogikat . See on tunne . Ja tema sai mu lõpuks ka kodust kätte , tuleb täna õhtul instituuti . Lõuna ajal koju tulla oli kummaline ja meeldiv . Korter oli nii valge , päike paistis . Ma olen siin ju päeval olnud küll , nädalavahetustel , aga argipäeval on tunne teine . Sõin ja viskasin diivanile pikali , võtsin musta pleedi peale , sest aknast tuleb kõvasti külma . Võtsin White'i " Hüvastijätusümfoonia " – milline suhete tulv seal ! Inim- , seksuaalsuhete tulv , mis ometi jätab mulje , et ta on sama üksi kui mina , et need suhted uhuvad tema elu samamoodi kui üksindus . Sama teeb välja . Ei rohkem ega vähem " kogemusi " . Ma pole kunagi aru saanud , mida need " kogemused " tähendavad . Elu rütm on midagi tahtest sõltumatut . Kord ta on kiire , kord aeglustub peaaegu seiskumistundeni . Minna reisile ja sõlmida suhteid ei tähenda midagi kogemuste hankimise osas . Arusaamine on sisemine dispositsioon , mis võib vallanduda millal tahes ja millest tahes . Reisid ja suhted võivad samamoodi olla tühjad kui üksi kodus konutamine võib olla viljakas . Ja üksi kodus konutamine võib olla muidugi sama viljatu nagu mõni reis või suhe . Iga asi tuleb tõesti omal ajal , iga lüli sellest ketist , mis on elu , haakub omal ajal selle hammasrattaga , mis oled sa ise . See pilt on kohutavalt deterministlik , aga võib-olla hoopis vabastav . Vähemalt vabastav mõttetust rahmeldamisest , arutust õigete sammude väljamõtlemisest , paanilisest kogemuste otsimisest . White'i palavikuline kohtumisteahel muutus kiiresti monotoonseks unelauluks , lasin raamatu rinnale vajuda , vajusin poolunne , milles kuulsin maja ja linna hääli , suutmata või soovimata siiski silmi lahti teha . Lasin sellel teadvuse ja une vahelt läbi voolaval elul ennast hällitada , see oli nii hea . Kui silmad lahti tegin , oli väljas hakanud hämarduma . See on mulle nii tuttav , see mu elu . Need videvikud . Üksi kodus olemine , päevade kaupa , olen sellega ära harjunud . Ühel hetkel tuleb tahtmine välja minna . Oma elu tuleb liiga ligi , hakkab lämmatama . Väljaminemine aitab peaaegu alati . Eriti linnas . Tänaval on liikumist . Tuled põlevad , inimesed kiirustavad oma õhtust kiirustamist . Kerge on teeselda , et kuulud sellesse voolu , keegi ei pööra tähelepanu . Läksin ümber nurga , seisatasin ebenisti akna taga , vaatasin korraks tema vana kulunud kruupinki ja vanu mööblitükke , lae alla riputatud toole , mis oma järge ootasid , tööriistu . See on alati väga turvaline vaatepilt , see mööbliparandaja töökoda õhtul , enne kui ta tule kustutab ja koju läheb . Kruupink on juba puhtaks pühitud . Käsitöölise päev on seljataga , tal on õigus puhkusele . Ta on oma päevatöö teinud . Minu meelest ei saa büroost kunagi sellist tunnet , ükskõik kui palju kirju , telefonikõnesid ja kohtumisi sa päeva jooksul ka ei " teostaks " . Ikka pole sa midagi teinud . Kirjutamine , kuigi tal pole mõtet , on siiski rohkem käsitöö . Üks tükk on jälle tehtud , üks lõik , üks peatükk , üks artikkel ... Isegi mitte see pole oluline . Oluline on võib-olla see , et see on ainus asi , mida ma mingil määral oskan . Nagu ebenist oskab toole parandada . Kõik siin linnas ei oska seda , kuigi paljud saaksid ehk katkise tooli ka kuidagi kokku liimitud . Ebenisti akna taha ei saa muidugi passima jääda , ja pole vajagi , piisab ühest sisseheidetud pilgust , et see vaatepilt su õhtut natuke valgustaks . Edasi tuleb Sainte-Odile'i kiriku park , mis sellel kellaajal on juba lukus , kõrged raudväravad on kinni . Kirik on ka pime . Viimastel päevadel seal helistatakse sagedamini kella kui muidu , praegugi kell lõi , praegu , hommikul , kirjutamise ajal. Ja juba varahommiku pimeduses lõi . Võib-olla sellepärast , et on advendiaeg , ootus , ma ei tea . Siis vaatasin sillalt natuke aega ringbulvari autodevoolu , kahte vastassuunas voolavat kuiva säravat jõge . Üks suund oli täis ja aeglustunud , õhtune aeg . Teine kihutas hariliku kiirusega . Mõlemas suunas on neli rida pluss pealesõidurida . Igas autos istub vähemalt üks inimene . Ja enamasti üks . Aga sellele tavaliselt ei mõtle . Autod voolavad pilgust samamoodi läbi kui jõevesi , inimestel pole mingit tähendust . Kui üle silla minna , pole see enam Pariis , vaid Levallois-Perret . Miski ei muutu , linn jätkub , aga ometi on tunda , et oled eeslinnas . Eeslinnakurbus võtab maad . Miks eeslinnad on ahistavad , kas sellepärast , et nad on ikkagi " väljaspool " , välja jäetud , eemal , ära . Nagu alevikud , väikelinnad . Sellel kurbusel on mitu astet . Aedlinnade ahistus on minu jaoks peaaegu talumatu , see tähendab , ma parem väldin seda . Pääsküla , Vikerkaare tänav . Ma ei saa aru inimestest , kes heldivad oma lapsepõlvepaikades . Nagu oleks see teine elu kui see , mida nad nüüd elavad . Ma arvan , nad lihtsalt ei mäleta . Jäin seisma ühe mänguasjadepoe vitriini ees . Jõulude eel on nad valged ja kutsuvad . Seal oli üks päris ilus hall vanaaegse väljanägemisega kass . Hind oli ka soolane , ligi <arv> franki . Eksklusiivsed mänguasjad . Öeldagu veel , et sind pole lapsest peale ära määratud , klassifitseeritud . Pagaripoodides seisid inimesed sabas , et endale õhtuks leiba osta , neid kõva koorikuga valgeid pulkasid . Mõnikord harva on nad päris head . Ostsin endale oma alt pagaripoest õhtuks ühe millefeuille'i , see on vist lehttaignakook , umbes nagu Napoleon . Pärast pidin pükste pealt tolmuimejaga tuhksuhkrut ära võtma . Veel mõtlesin sellele , kas soetada Eestis endale kass . Või koer . See võimalus ei tundugi mulle enam nii välistatuna . Aeg on resigneeruda . Minu vanuses võtab üksik inimene endale ikka mõne looma . Ja isegi mitteüksik . Sest kõik on selles vanuses aina üksikumad , kõigil on aina vähem teistele öelda ja teistelt oodata , vastastikuse arusaamise illusioon on enam või vähem tuhmunud . Kellelgi pole kedagi vaja , kuigi kõigil paistab kedagi vaja olevat . Aga inimesed on nii väljavahetatavad , reetlikud , äravisatavad , samuti nagu sina nende jaoks . Looma kiindumus on absoluutne ja eksklusiivne , ta on keegi , kes sõltub sinust ja ainult sinust . Muidugi , puhkuste alguses visatakse kümneid tuhandeid koeri autodest maantee äärde . Mäletan ühte dokfilmi ( Ameerikast ) , kus demonstreeriti seltsiloomi kui vanade ja surijate elu leevendajaid . Kass halvatud mehe jalutsis . Loomad pidid tajuma , kui inimene surema hakkab , hoidma tema juurde , võib-olla vaigistama oma lepliku kohalolekuga tundmatusse astumise jubedat rahutust . Loomad on surmaga juba ette leppinud , nad teavad võib-olla midagi , mille meie oleme unustanud . Sellepärast tulebki elu teises pooles tahtmine koer võtta . Või kass . Oma surmaga leppimiseks . Aga üks jalust halvatud vanamees polnud oma koeraga põrmugi rahul . Koer ootas iga päev ukse taga vanamehe noort hooldajat , kes teda jalutama viis . Vanamees oli sel hetkel unustatud , ta võis kutsuda või käskida , peni ei teinud väljagi . Taevas on täna valkjashall , päikest pole , ka külm on vist järele andnud . Peaks ostma Antoni Anna-Mariale rebase . See mõte mul ükspäev tuli . Küllap " Väikese printsi " kaardist , mille Reedale saatsin . Tegelikult ma tahaksin endale rebast , sellist punast , valge sabaotsaga , valge kõhualusega , mustade harjakarvadest vurrudega , läikivate mustade silmadega , aga kuna ma tean , et ma seda rebast ei usuks , tahan ma väikese tüdruku usust osa saada , tema kaudu natuke isegi rebase peremeheks saada . Rebase sõbraks . Unenägu : nägin unes , et nägin und ja pärast jutustasin seda Mardile . Unenägu , mida ma unes näinud olin , oli see , et kaks meest armastasid ühte naist , aga naine eelistas neist inetumat . Mardile seda unenägu unes jutustades lisasin , et see eelistatu oli kirjanik . Ja et see kõik toimus ühes suures lossitaolises haiglas . Teine uni oli see , et mulle helistas Pariisi <arv>nda <arv>-klassilise kooli õppealajuhataja ja ütles , et nad otsisid , mu passi pole nende käes . Mulle tuli meelde , et olin talle nõrkushetkel kirjutanud , et tuleksin neile tööle ( või hoopis õpilaseks ? – igatahes tagasi , sest samal ajal oli see Lauka kool , kus töötasin ) . Olin arvanud , et ega nad ei võta , aga nüüd sain aru , et muidugi nad tahaksid mind , ikkagi tuntud inimene . Aga mina enam ei tahtnud . Pomisesin , et mul on siin pass olemas , aga et ma kindlasti võtan nendega ühendust , kui mul mingeid ideid tuleb . Tundsin , et ta oli pettunud , aga ei tahtnud talle ka täielikku pettumust valmistada , päriselt ära öelda . Pealegi oleks see ju ikka mingi varuvariant . <arv>.<arv>.<arv> Hämarus tuleb mulle järele , saab mu kätte , viib mu tagasi sinna , kust tulin . Hämar hommik , jõulukuu hommik . Hakkabki läbi saama see aeg . Ja nüüd ei tahaks kuidagi tast lahti lasta , kuidagi ei tahaks keldrist kohvrit üles tuua ja ... Milleks ometi kõik need kolimised , kui nad tegelikult on nii rusuvad ! Tahaks jääda , jääda ! Aga kuhu ? Seda kohta pole , jäämist pole . Tahaks ka ära minna . Aga mitte kohale jõuda . Kohalejõudmine on masendav . Jälle tuleb hakata harjuma ühe kohaga , ühe eluga , ette teades , et kui oled harjunud , on lõpp , tuleb lahti harjuda , lahti lasta . Eile sain aru , White'i lugedes : see , mida ma olen tahtnud , pole muud kui saada tegelaseks romaanis ( Pessoa on seda juba öelnud , see pole uudis ) , kannatada ja hukka minna romaanikangelasena . Romaanides on see nii huvitav . Kannatused tõstavad tuju , hukkamineku juures mängitaks nagu korraga leinamarsse ja puhutaks võidufanfaare . Ärge nutke ! Lõpp ei loe . See kõik on ainult ilu pärast , arusaamise pärast , lahenduse elegantsi huvides . Elus on see tavaline , masendav , räpane , igav . Või ma ei tea . Vahel ma tunnengi ennast juba nagu romaanikangelane , elus . Romaanikangelane ja lugeja ühekorraga , nuttes ja rõõmustades iseenda olematu saatuse siksakkide üle . Kõik on siiski nii loogiline , nii puhas , nii selge ! Unes nägin , et hulk tuttavaid elas selles majas , mille ma maha müüsin . Aga John pidi hakkama kööki ümber ehitama , neid pidi sealt välja aetama . Kas ma ei saaks midagi teha ? Aga mulle kuulub seal ju null osa , mida ma teha saan ? E. heitis mulle majamüüki ette , nagu ilmsigi . Siis läksime temaga surnuaiale , näitasin talle Helmi hauda , kuhu teda veel maetud polnud , ainult nimi oli kivisse raiutud ( nagu tegelikult ongi ) , samuti sünniaasta ja surma-aasta kaks esimest numbrit , <arv> ... ; aga kuna need osutusid valedeks , oli keegi need üle kleepinud kahe kuldse kahega , nagu peaks ta surema kahesaja aasta pärast . Või " tähendab " see , mõtlen nüüd , et ta sureb <arv> ? Pole võimatu , tal olevat juba mälukaotused . Siis tahtsin veel E-le tingimata näidata ka oma hauakivi . Vedasin teda surnuaia poole tagasi , olime juba päris kaugele tulnud . Eriti see teda ei huvitanud . Ma ei tea , kas jõudsimegi sinna . Ta pidi laeva peale minema . Mina aga pidin jääma rongi ootama . Raudteevalitsus oli nimelt lubanud ehitada raudtee sadamast minu majani ( olin vastava tellimuse sisse andnud ja see oli leidnud soodsa lahenduse ) , see pidi valmis saama ühe päevaga . Olen mitu korda näinud unes , et sealt Kaleste majast käib mööda raudtee või et ma sõidan sinna rongiga . E-ga oli juttu veel põldude pidamisest . Need suured põllud kuulusid kõik talle . Liivastel maadel soovitatavat sellist külvikorda , et vahepeal on männimets , siis küntakse jälle üles . Tema seda ei pooldavat . Aga kas saab armastada lahkumisi , armastamata kohalejõudmisi ? Miski on siin mäda . Miski on meelest läinud . Meelest läinud on see , kust ma tegelikult ära olen tulnud , kuhu ma tegelikult tagasi igatsen . Ükski koht pole see , ükski inimene pole see . Ja nii on see olnud algusest peale . Elu pole tõesti midagi muud , nagu kirjutab taas Pessoa ( kuigi need sõnad on Kaalepi tõlkes , aga küllap see on siiski Pessoal nii , see on tema moodi , täpne ja edasikaebamisele mittekuuluv ) , kui unenägu lapsepõlve aknast . See , mis sa siis juhtusid nägema , see jääb . See aken , see vaade , see igatsus , see elu , see uni . Kui sellest ärkad , on kõik meelest läinud . Aga nüüd tuleb ikkagi kohver keldrist üles tuua . Täna on päike . Öine vihm tegi õhu värskeks . Monsieur Renard küsis , kas ma reisingi kogu aeg . Vastasin , et mitte kogu aeg , aga ... Ta arvas , et järgmisena lähen ma ehk Ameerikasse . Ootasin elektrimeest , lugesin , kuulasin Bachi jõulukantaate , vaatasin nende saatel lennukite suurejoonelist balletti sinises taevas . Üks kraana paistab ka maja tagant , selle ots . Aga liikuv kraana , mitte liikumatu , nagu oli Pärnu maanteel . Sinna ehitatakse maja , mis võib kinni katta ka selle viimase kauge vaate , mis paistab magamistoa aknast , kui püsti seista ja välja küünitada : Seine'i teine kallas ilmselt , mingit künkad . Neist on näha atmosfääri olukord – kuidas nad paistavad või ei paista . Öösel nägin kummalist und . Kutsusin salaja ühte hallivöödilist kassi , kes minust eriti välja ei teinud . Ta ronis mööda uksepiita . Siis tuli isa ja torkas talle kahvli selga . Kass aietas nagu inimene , tõmbas selja looka . Ma ütlesin isale : ära tee ! Selle peale tõmbas ta kahvli välja . Kassil midagi erilist ei paistnud olevat . Isa pani kahvli minu taldriku kõrvale tagasi . Mõtlesin pahaselt , kas mina pean siis nüüd selle kassise kahvliga sööma hakkama ... Vaatasin Monceau pargis puid ja päikesepaistet . Ega äraminekus pole midagi erilist . Lihtsalt lähed ja kõik , siis oled teises kohas , ikka sina ise ... Miks ma lavastan endale neid lõputuid lahkumisi , ei tea ... Kas tõesti selleks , et harjutada end lõplikuks lahkumiseks ? Aga kas saab selleks harjutada ? Kas harjub ?