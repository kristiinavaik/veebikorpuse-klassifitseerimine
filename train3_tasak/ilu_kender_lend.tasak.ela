kirjak	ilu_kender_lend.tasak.ela	Heiti Kender Inimesed on surelikud . Aga ometi nõutakse neilt igavest armastust . Neile , kes tahavad teada , kuidas see kõik lõpeb : Surusin mehel kätt ja kallistasin kõvasti oma tüdrukut . Neile , kes tahavad teada , kuidas see kõik algab : Inimene on alati unistanud lendamisest . Ma olin väga noor — <arv> aastane — , kui ma esimest korda öösel üles ärkasin , pea täis mõtteid , ja mul oli selgelt meeles unenägu , kus ma lendasin . Selline kerge tunne . Liuglemine . Võtsin ühe oma koolivihikutest , avasin tagumise lehe ja visandasin sinna midagi , mis minu arvates pidi mind õhku tõstma . Lend ... lendama ... lennumasin ! Just , lennumasin oli selle nimi . Ilmtingimata kokku kirjutatult , sest lennul ei saa ju masinat olla . Ma ei teadnud tollal midagi aerodünaamikast , voolamisest ega õhurõhust . Aga see kõik ei olnud tol hetkel tähtis . Intuitsioon , sisekaemus , kui lubate , see juhtis . Hommikul oli mul ainult häguselt meeles , et ma olin öösel üles ärganud ja midagi joonistanud . Silmitsesin oma ööloomingut . Kindlasti oli siin midagi . Isegi nüüd , päevavalguses , oli nendes pliiatsiga veetud joontes midagi erilist . Otsekui lubadus , et see on lahendus . See teeb sind õhust kergemaks , see tõstab sind õhku , ja sa saad jälle nautida seda kerget tunnet , mida unes lennates kogesid . See tunne hakkab sind jälitama . Tiksub kogu aeg vaikselt su alateadvuses , vahel möödub , kuid ilma et kordagi meelde tuleks . Aga kuskil kõrgemas kohas olles see meenub ja sa tahaksid käed laiali sirutada , lükata natuke jalaga hoogu ja liuelda ning tunda seda head kõiketäitvat tunnet . Midagi samasugust pakuvad lõbustuspargis teatud atraktsioonid . Mul ei tule nende nime meelde ja see polegi tähtis , neid ilmselt nimetatakse igal pool oma nimega . Ma püüan ette kujutada olukorda , kui ma olen hetkeks kaaluta olekus — näiteks ameerika raudtee või ameerika mäed . Kõhus võtab õõnsaks . Ma mäletan , väga hea tunne . Seda paberilehte pidin ma alles hoidma . See oli võti edasiseks . Paber jäi oma aega ootama kuueks aastaks . Hea , et vanemad midagi kolimise käigus ära ei visanud . Tagantjärele ei või ma olla kindel , et oleksin mälu järgi selle uuesti suutnud taastada . Keegi väga ammu aega tagasi elanud kunstnik ütles , et kunst on inimese ja jumala koostöö . Ja mida vähem on seal inimest , seda parem . Mitte , et ma oleksin midagi jumalikku kogenud . Ei , täiesti tavaline öine ärkamine ja vajadus idee paberile panna . Sisetunne . Mul on tihti olnud nii , et enne magamajäämist on head mõtted , aga hommikul ei mäleta enam midagi . Jumal ei räägi kaks korda . Ning alateadvus ei helista ka tihti . Ning isegi need harvad korrad , millal ta helistab , laseb ta ainult paar korda kutsuda ning paneb siis toru ära . Mõnikord olen paberi voodi kõrvale pannud , et kui mõte tuleb , kirjutan üles . Siis tavaliselt ütlen endale , et ei , mõtlen mõtte valmis ja siis kirjutan paberile . Ning ärkan hommikul . Diktofonid on paremad kui paber . Nende eelis on see , et saab ka lauluviise meelde jätta . Kui noodikirja ei tunne ja hommikuks ununeb , on viis läinud . Ja kas see oleks olnud lihtsalt viis või midagi suurt , ei saa sa kunagi teada . Ainult mäletad hommikul , et see oli midagi erilist , mis oleks kindlasti olnud väärt säilitamist . Mu koolipäevad olid igavad . Tavaliselt istusin klassi viimastes pinkides . Mõnikord ei jõudnud õpetaja jutt tagapinkideni , mõnikord ei tahtnud ise kuulata . Sellest ma päris täpselt aru ei saa , miks õpilased hõivavad kõigepealt kõige tagumised pingid . Kas selleks , et õpetaja jutt kõige vähem häiriks ? Nagu oleks õpetamine ja õppimine midagi nii vastumeelset , et tuleb võimalikult kaugel olla . Miks siis üldse kooli tulla ? Mõned istuvad sellepärast tagapinkidesse , et seal on parem spikerdada . Tihti aga juhtub nii , et õpetaja seisab terve tunni , see on <arv> minutit , peaaegu liikumatult tagaseina ääres ning vaesed — tegelikult küll rumalad — mahakirjutajad on jännis . Minu haridustee kulges neljade ja pool kolmedega . Pingutasin ennast täpselt nii palju , et läbi saada , ja mitte kraadigi rohkem . Hiiglama pikkadena näivates tundides joonistasin vihikutesse lennumasinaid , mis meenutasid väga ebamääraselt linde . Väga ebamääraselt . Kui ma pinginaabrile näitasin , vaatas ta pikalt ja tähelepanelikult jooniseid ning küsis , mille jaoks need kolme poolega kirjutuslauad head on . Tõepoolest , mille jaoks . Ma isegi ei seletanud talle , mida need kirjutuslauad aitavad inimesel teha . Ei tahtnud . Osalt isekusest , osalt solvumisest , et minu idee ei ole iseenesest mõistetav . Negatiivne kogemus oli ikkagi seoses enda mõtete jagamisega , lennumasin oli igati okei . Isegi kirjutuslauana — kolmepoolne . Nagu T-täht pealt vaadates . Ahjaa , veel üks moment , miks lendamine : ma olen laisk ! Imetlusega loen vene muinasjutte , kus kõik tuleb havi või mingi muu vee-elaniku abil , ilma nõela pistmata . Loll-Ivan istub ahju otsas , ahi kihutab mööda külma ilma ja soojendab küljealust . Mis töö ? Mis ülesanded ? Mis takistused ? Pole olemas ! Kõik tasuta või vähemalt siis ilma rahata . Terve elu tagumises pingis ja õpetaja oma laua taga , pilk naelutatud huvitavasse raamatusse , mis ta igavuse peletamiseks kontrolltöötundi kaasa võttis . Lendamine oleks täpselt see — liugled . Õhutakistus on minimaalne ja kui veel on ka soodne tuul , võib ilmselt mootori välja lülitada ja lasta tuultel end kanda . Või siis on lendamine lihtsalt sümbol muretule elule . Mitte ainult , et homset ei ole murede nimekirjas , vaid isegi õhtut ei ole . Igavene hommik . Muru on alati kastene , päike on parajas kõrguses , magamistoas hõljub rammestus , katted ja kestad on maas , inimesed võivad hommikuti olla küll kergemini ärrituvad , kuid nad on rohkem nad ise . Ei ole frakke , peokleite , tehtud naeratusi , peeni kutseid ja äraütlemisi . Puhas ja lihtne liuglemine , mitte mingi püüdlik tiibadega rapsimine . Viimased paar aastat koolis möödusid kui unenägu . Kus võimalik , seal liuglesin , kus mitte , seal õppisin liuglemata läbi saama . Just nimelt läbi saama . Läbi saama ilma suurema energiakuluta ja läbi saama inimestega , kellest sõltus mu edasisaamine . Kool ja klassid meenutavad mulle konveierilinti . Iga klass on omaette lindi peal . Ja õpetajatel on nupp , millest nad saavad linti kas siis edasi liikuma või seisma panna . Kui kas või üks õpetaja vajutab stoppi , jääd sa lindil seisma — ja ei mingit edasiliikumist . Samas , kui sa oled lindil lõpuni jõudnud ja järgmisele läinud , ei aita enam mingid nupud ega ponnistused . Sa liigud või seisad nendest sõltumatult . Vahel vaatasin tagasi ja nägin mõnda närviliselt nuppe vajutamas . Aga ei , enam ei aidanud . Libisesin ära käest ! Libisesin enda järgmisesse vabadusse . Vabadusi on mitu — koolis oled sa ka vaba . Aga kas just nii vaba kui sündides või sama vaba kui mägedes ronides ? Või Antarktikas olles ? Vabadus on alati erinev , nii ka see , mis nüüd tuli . Kooli aktus oli päeval ära olnud , öö hakkas lähenema . Istusime klassiga koolistaadioni ääres ja tegime lõket . Mäletamist mööda olid ka viinerid ja leib , aga kindel ma ei ole . Oletame , et olid — nii on romantilisem . Mida ma aga kindlasti mäletan , on mu klassiõe valge kleit . Maani valge kleit . Maani valge volangidega kleit . Ja mu kooliarmastus selle kleidi sees . Nagu printsess , sest täpselt sellistena kujutasin ma neid ette , kui muinasjutte lugesin . Mina olin siis prints . Hobusega , maagilise sõrmuse , võlumõõga ja poole kuningriigiga . Lõputunnistusi meil veel käes ei olnud . Need pidi antama kolme päeva pärast , kartuses , et me korraldame lõpupeol muidu midagi hullu , paneme näiteks koolimaja põlema ja lahkume siis , käed taskus ja muretult vilistades . Kas õpetajad kardavad kättemaksu ? Mille eest kätte maksta ? Et nad meid üksteist aastat terroriseerisid , elasid oma komplekse välja , nägid noort verd tuksumas , ise teades , et nende aeg väheneb nagu munakeetmise stopperil tikk-tikk-tikk-tikk ? Ei , kättemaksu küll ei tule , vähemalt minu poolt . Sest ma loodan , et mõned neist valisid õpetajaameti selleks , et teadmisi edasi anda . Tekitada meis huvi selle maailma vastu , mis jääb horisondi , olgu siis kas või teadmiste horisondi taha . Huvi on see , mis meid hommikul ärkama ja silmi avama sunnib . Selle eest kätte maksta , et nad oma tarkust vahel ebaefektiivselt edasi andsid , oleks rumalus . Aga ega nad ei usu , ja nii meie ja mina olime . Ma imetlesin oma printsessi . Varemalt polnud ta kunagi nii riides . Ka hiljem ei näinud ma teda kunagi valges maani kleidis . Õigus jah , see vabadus . Kui sul tekib klassiõega suhe , lisandub suhtele veel alapiirang . Klass . Tunnid . Garanteeritult <arv> korda nädalas <arv> korda päevas istute koos samas ruumis . Kui ei ole just tööõpetus või kehaline kasvatus . Kehalises kasvatuses oled sa koos oma klassivendadega , kes VAATAVAD SELLISE pilguga . Ma ei tea , millise , see tähendab , ma ei oska seda lahti seletada , mida " selline " pilk tähendab ja/või mida nad selle pilguga vaatamise all silmas peavad . Eks kunagi saame teada . Sel õhtul , seal staadioni ääres , nad enam ei vaadanud . Mitte kunagi enam . Ma tõusin lõkke äärest , jätsin oma klassivennad , klassiõed ja printsessi sinna istuma ning kõndisin pimedusse , staadioni keskosa poole . Koolil oli täpselt nii palju raha , et laternatega oli valgustatud staadioni sissepääs ja raja algus . Väljaku valgustamisel loodeti täiskuu peale , mis <arv>/<arv> ajast töötas . Kui ei olnud pilves ilma , see tähendab . Ma seisin keset väljakut , korraks veel kerge hirm pilkude pärast . Vaatasin tagasi lõkke poole . Mitte midagi . Keegi ei vaadanud mu poole , keegi ei mäletanud , et ma sealt just hetk tagasi lahkusin . Ka printsess mitte . Ma teadsin , et kui ma seisan liikumatult , olen ma peaaegu nähtamatu . Väga vaikselt hakkasin ma oma käsi ülespoole tõstma . Nii parasjagu aeglaselt , tunnetades õlas muutuvat tunnet , seda , kuidas kerkivad õlad tõmbavad kaasa lihaseid , hingamisel on tunda oma naha liikumist vastu pluusi . Ma tõstsin käed õlgade kõrgusele . Kehalise kasvatuse tunnis nimetati seda vist harkseisuks , käed õlgade kõrgusel kõrval . Ei , enam ei olnud kedagi ütlemas , kuidas ta tahaks , et ma seisaks . Ma seisin nii , nagu ma ise tahtsin . Hingasin järjest sügavamalt . Ma ei tea , kas oleks parem olnud , kui mõni infrapunases alas nägev sääsk oleks läbi öö kohale lennanud ja oma londi mu nahka torganud ning äratanud mind sellest enesepettusest . Õnneks — tol hetkel õnneks — ei tulnud ühtegi sääske . Ma usun , et ükski ei tiirelnud mu läheduses dessandis . Kuidagi nad teadsid , et on väga tähtis lasta sellel <arv>,<arv> -kraadisel kogul keset seda <arv>-kraadist väljakut oma käsi laiali sirutada . Hoidsin oma käsi laiali niikaua kui jaksasin ja nautisin seda uut vabadust . Vahepeal oli kuulda sõnakatkeid , mõni puu praksatas lõkkes , kuskil kaugel sõitis auto . Kui ma nüüd hakkaks vaikselt edasi sammuma ? Usuks veidi rohkem . Teeks iga järgmise sammu veidi kiiremini kui eelmise . Veel . Veel . Nii , nüüd oleks see juba päris paras jooks . Varsti on hoog nii suur , et õhk toetab juba käsi . Mitte küll nii palju , et ma ei peaks neid üleval hoidma . Aga ma tunneks peopesades tuult . Ehk siis neid gaasimolekule , mis teevad oma Browni liikumist ja hõljuvad suuremate trendidega ringi . Lasin käed alla . Tunne püsis minus edasi . Isegi järgmisel päeval veel , kui ma oma printsessi kõrval ärkasin . Üleni riietes . Ööst mäletan , et me suudlesime , edasist mitte . Järelikult jäime magama . Pool kuningriiki jäi kinkimata ja võlumõõk ei pidanud raiuma lohede päid . Hommikul oli kõik selge . Me olime vabad , me ei pidanud enam <arv> korda nädalas <arv> korda päevas samas ruumis olema . Me mõlemad saime aru , et me olime koos , sest meil oli hea ja mugav koos olla . Nüüd , nüüd , kui maailm avas oma järgmised väikesed uksed , et juhatada meid teise , järgmisesse ruumi , ei olnud meil enam südant teineteist kaasa võtta . Teda huvitas kergejõustik , mind huvitasid arvutid . Me lahkusime vaikselt . Seda , mida ta ütlema pidi , kuulsin ma alles palju aastaid hiljem ühe teise tüdruku käest . Aga printsessi tahan ma veel korra selles kleidis näha — mõned detailid jäid märkamata ja seetõttu ei ole mälestus temast täielik . Kui ma jõuaks oma lennumasinaga niikaugele , et seda tõeliselt testima hakata , võtaksin ma punase värvi ja kirjutaksin printsessi nime lennumasina valgele küljele . Täpselt nii , nagu vanasti nimetati laevad ja taifuunid naiste nimedega , tahan ma seda traditsiooni jätkata õhulaevadega . See on muidugi huvitav , et neile naiste nimed pandi . Kindlasti on kõige selle taga mõni kuri ämm või karm naine . Aga miks mitte kiuslik vanaisa või paha isa ? Ma vajasin rohkem vabadust . Palju rohkem , kui see staadion või kooli lõpp või printsessi lahkumine andis . Pakkisin asjad , kummardasin kaasosatäitjate ees ja sõitsin bussiga vanaema juurde . Vanaemale kinkisin karbi šokolaadikomme , vanaisale pudeli konjakit , keeldusin eilsest supist ja maja magamistoast ning kolisin sauna sisse . Saunas oli kaks eraldi tuba , mis ei olnud kuidagi seotud saunaruumidega . Vaikne , omaette , ja meenutas midagi , mida ma nimetan koduks . Esimesel õhtul ma lihtsalt lamasin voodis . Selili , käed laiali , ja vaatasin lage . Kas tolm , pingutatud vaatamine või äratundmine tõi mu silma pisarad . Ma lamasin ja nutsin . Ma olin ma ise , ma olin seal , kus olin , ja tundsin , mida tahtsin tunda , ja nii oli kõik õige . Rammestus . Ma võisin lamada lõpmatuseni , polnud mingeid kohustusi . Nälg ? Häh — ainult üle õue minna ning piiramatu armastus- ja hoolitsusressursiga vanaema vaaritab , et ainult pojapoeg kuulsusetult nälga ei sureks . Jõud . Ma teadsin , et ma võin iga hetk püsti tõusta ja võtta midagi ette . Midagi järgmist . Näiteks pakkida oma asjad lahti , otsida üles lennumasina joonised ja teha valmis paar <arv> : <arv> mõõdus mudelit . Testimiseks . Tõusin püsti , pakkisin lahti riided , käisin duši all ja läksin linna ilma ja inimesi vaatama . Tänaval käies on inimesed nagu magnetid . Just sama poolusega magnetid . Samad poolused on need , mis tõukuvad , vastaspoolused on need , mis tõmbuvad . Tänaval kõndivad inimesed on kõik sama poolusega . Mina nende suhtes samuti . Armunud on vastaspoolustega . Armastajad on vastaspoolustega . Vaenlased on vastaspoolustega . Sest nad kohe kuidagi ei saa olla ilma teisele tähelepanu pööramata . Võtame näiteks vaenlased , kes ignoreerivad üksteist . Väldivad üksteist . Kogu energia läheb sellele , et teisest mitte välja teha . Buda munkadel on selle kohta väga hea ülesanne : proovige joosta kolm tiiru ümber maja nii , et te kordagi huntidele ei mõtle . Mu isiklik rekord on poolteist tiiru . Kolm on ilmselt võimatu . Eraldi grupp minu jaoks on keemiline külgetõmme . See on palju tugevam kui magnetid . Ei ole mingeid pooluseid . Olles kellegagi , kellega on täielik kehakeemiate kokkusobivus , ununevad igasugused sama- ja vastaspoolused . Tunned iga keharakuga , et sa tahad seda teist inimest enda lähedale . Veel lähemale . Veel lähemale ! Käed ta ümber ja ta särgi alla ja küüntega üle ta selja ja käed sügavale ta juustesse . Kõik ununeb , millelgi pole tähtsust . Keha toodab fenüületüülamiini , teated reaalsusest sõidetakse üle puhta keemiaga . Punane on roheline ja roheline on " JAH ! " . Paar hetke pärast regeneratsiooniosakonna plahvatust rahuneb su keha keemiaosakond maha . Vahepeal kiirelt tööle võetud konsultandid lastakse sekundi pealt lahti , osakonnajuhataja kutsutakse peakorterisse kohvile , välissuhete osakond hakkab vabandusi vorpima . Visuaalsektor kuvab sulle pilti . Pilt ei ole hea — see on kolme kohtuniku või siis terve vandemeeste kogu ühine otsus . Ma laman tüdruku kõrval , kelle kohta ma ei tea midagi muud peale tema eesnime . Me käisime kolm aastat ühes koolis . Ta oli minust klassi võrra vanem . Me tervitasime koolis mõnikord . Aga nüüd saime kokku , läksime kohvi jooma , istusime , jõime kohvi . Keemiaosakond testis allettevõttest " Nina " saadud proovid ära ja leidis , et on leitud täielik kehakeemia kokkusobivus . Temast erituv keemia pani minu keemiaosakonna tööle , minust õhkuv käivitas temas keemiarevolutsiooni . Me vaatasime teineteisele läbi plahvatusohtlike silmade otsa , õhk , mida me sisse hingasime , oli himur . Kõik sobis , iga kohvilonks kriiskas JAAA , iga liigutus oli kutse massimõrvale . Tohutud hordid , lugematud matšeeted , miljonid tegemas endale teed läbi džungli . Kogu see hävitusest vabanev energia süstitakse mulle otse veeni ja ma tean , mis on mängu nimi — oh mind lihtsameelset ! Ma tean , mis on ta eesnimi . Perekonnanime ei tea , sest ma pole kunagi küsinud . Ka praegu pole selleks õige aeg . Nimed , milleks üldse praegu nimed . Naine , sa oled õige . Jee . Ja nii edasi , kuni selle kõrvutilamamiseni . Siis hakkab teine mäng või siis esimese mängu teine osa alapealkirjaga " kiirelt-riide-tsau-koju-mida-kuradit-ma-nüüd-tegin ? " . Ma mängisin seda või neid mänge <arv> korda enne , kui suutsin endale selgeks teha , et see kiindumus on keemiline . Mu teooria magnetikestest ei sisaldanud keemiat . See oli löök allapoole vööd . Sõna otseses mõttes . Mõtteid ei olnudki . Olid head põhjused , miks mu lennumasina mudelid ei olnud veel valmis . Aeg tiksus sügisesse . Ma kas astun ülikooli või ma ei tea , mis ma edasi teen . Kõik astusid . Mina astusin ka . Kahe kuu pärast astusin välja , mis tegelikkuses nägi välja nii , et ma ei astunud enam kooli poole . Kui inimesed seavad endale tavaliselt eesmärgiks millegi ( näiteks kooli ) lõpetamise , siis mulle piisab täiesti , kui ma kooli sisse saan . Edasine on tuim vormistamine läbi aastate . Sisseastumiseksamitega näitan ma , et mul on vajalik algtase ja piisavalt nuppu , et õpitavat omandada . Aga edasi , härrased ? Kus on motivatsioon ? Selle pitsati ja õppejõu allkirjaga paberi pärast ? Mitte mulle . Kuna ma õpin enda , mitte õppejõu pärast , loen ma parem ise kodus raamatuid aine kohta . Nii palju ja nii kiiresti , kui just tuju . Muidugi on see vaieldav , sest inimene , eriti mina , olen äärmiselt laisk ning ilma pideva nügimiseta ma kuhugipoole ei liigu . Tuju on sama harv ilmastikunähtus kui välk selgest taevast . Hetkel oli mul palju tuju . Saunast ma väljas ei käinud , voolisin puust lennumasina mudelit . Iga detail oli tähtis . Ma olin juba kolm korda algusest peale alustanud . Ikka läks midagi viltu või siis ei tundunud kuju " see " olema . Aga mudelivoolimine pole võrreldav koolipingi nühkimisega . Mõnda eksamit või kontrolltööd paar korda ümber teha , et päris " <arv> " kätte saada ? Ei , mitte mina . Tööõpetuse tunnis ei vooliks ma peale hambaorkide midagi . Või teeks kunstnikerdustega kaminahalge . Nii ilus põletada . Pool aastat . Pool aastat ja mul oli lõpuks valmis midagi sellist , millega ma enam-vähem rahul olin . Ja ta tundus tõesti T-kujulise kirjutuslauana . Ainult pisem , palju pisem . Mahtus parajalt peo peale . Ma panin endale kaks viit . Ühe ilu ja teise uudsuse eest , sest vähemalt minu teada polnud keegi veel midagi sellist teinud . Kuna õhk on liiga hõre , et sooritada mingeid aerodünaamilisi teste väikestel kiirustel , panin vannivee jooksma , et oma nikerdust vees katsetada . Vesi on tunduvalt tihedama konsistentsiga kui õhk . Mudelit vee all liigutades on kohe tunda , kuidas ta käitub . Kas kisub ülespoole , nagu mu arvutused ja intuitsioon näitavad ja ütlevad , või ei . Ronin katsekeskkonda ja lasen end lõdvaks . Kuumas vannivees olles on kaks piiri . Üks on kaelani vette minnes ja teine pead parajasti niipalju vette pannes , et kõrvad on vee all . Esimene on lõpuni turvaline olek . Sa oled soojas vees ja samas kuuled , kui keegi koputab uksele või heliseb telefon . Teine on piiripealne olek . Sa oled peaaegu vee all ja sa ei kuule . Ainult oma kopsudest läbikäiva õhu imelik kohin . Ja mingid mulisevad hääled , mida vesi kannab kuskilt veevärgist . Võtan lennumasina mudeli ja vajutan ta vee alla . Huh ... nagu oleks ta elav ja hingav ning tahaks elada — püüab kõigest väest pinnale tõusta . Ei , ütlen ma endale , see on elutu puust mudel . Ja kuna ta on puust , siis on tema erikaal vee omast väiksem ja seepärast tahab ta pinnale tulla . Nagu paat . Aga ma ei ehita paati , mis kahe keskkonna piiril sõidab ja liiga tihti isegi seda mitte . Ma ehitan lendajat . Õhk . Praegu asendasin testi huvides õhu veega , sest kiirused on väikesed , nagu ma juba ütlesin . Keeran mudelil kõhu ülespoole ja liigutan teda edasi-tagasi . Mudel käitub täpselt nii , nagu ma arvasin . Edasi lükates kisub end põhja poole ja tagasi tõmmates pinnale . Õhus hakkavad sellised jõud mõjuma alles suurtel kiirustel . Tiivad ehk siis T katus lõikab läbi õhuvoolu , jagades selle kaheks : üks altpoolt tiiba ja teine pealtpoolt . Ristlõikes on tiib nagu tagurpidi pööratud kauss ja kallutatud nii , et nõgus osa on liikumissuunas . Õhk , mis liigub ülaltpoolt , liigub kiiremini kui õhk , mis liigub tiiva alt . Mida kiiremini liigub õhk , seda väiksem on rõhk pinnale , ja mida aeglasemalt — mitte ka väga aeglaselt , seda suurem on rõhk . Tegelikult on küll rõhkude vahe see , mis tekitab tõstejõu , mis omakorda tõstab tiibu ja lennumasinat õhku . Aga kõigepealt peab miski seda kremplit piisavalt kiiresti edasi vedama , eks ole ? Olen ka sellele mõelnud , Tark Mina . Kui tiibu pöörata <arv> kraadi , et nad ei tõstaks mitte üles , vaid liigutaks edasi ? Automootor sobib väga hästi jõuallikaks . Mootori võlli otsa kinnitan täpselt samasugused tiivad , ainult tublisti väiksemad . Mootor keerab võlli , mille otsas on tiivad . Olgu selle nimi tiivak või tiivik . Tiivik kõlab paremini . Sõnade leiutamisega tuleb meelde , kuidas keskkoolis oli mul selline ajajärk , mil vastasin teiste küsimustele , nagu nad oleksid just mõne uue sõna välja mõelnud . " Kas sa täna füssasse lähed ? " vastus oli " kuhu ma lähen ? " . See tundus olevat lahe viis teisi segadusse ajada . Tavaliselt nad kordasid küsimust ja siis leidsin ma mingi teise sõna , mille tähendust ma näisin mitte teadvat . " Mida sa mõtled " täna " all ? " Ma ei taha teada , mida vastatakse mu küsimusele tiiviku kohta . Ilmselt teeksid kõik mulle tagasi . Omad vitsad , karmavõlg ja nii edasi . Lennumasina mudelile ei hakanud ma tiivikut tegema . Kontseptsiooni tõestuseks polnud seda vaja . Väikestele asjadele mõttetuid lisasid ei tehta . Paralleele võib tuua mitmeid : lastele ei hakka keegi seletama , miks taevas on sinine , ega ? Kui rääkida neile valguse murdumisest , tekitab see ainult lisaküsimusi . Ma kujutan ette , et selle miniatuurse tiiviku valmistamisega oleks ma palju vaeva näinud ja see oleks esimesel veetestimisel katki läinud . Mõõtkava järgides oleks tiiviku labad sama paksud kui tikud . Ehk isegi õhemad . Väide " jumal on detailides " jäi minu poolt siis jumalata . Kas ma peaks siinkohal endale meelde tuletama , et kunst on inimese ja jumala ühislooming ? Ja mida vähem inimest ja rohkem detaile , see tähendab jumalat ? Vaatasin oma puust mudelikest uue pilguga . Ehk ta ise oligi juba oma väiksuses detail ja ehk seeläbi oli ka minu osa väiksem ja jumala osa suurem . Nuga käes hoides ja voolides ei tundnud ma küll , et keegi oleks kätt hoidnud . Või kaelasooni masseerinud . Või kas või vahel mulle kohvi toonud . Ehk oli ta hinges minuga . Vahel . Või ei teinud ma piisavalt väikest asja , et jumala osa oleks märgatav . Mingi kunstiharu on selline , kus riisiterast meisterdatakse automudel või büst või midagi veel keerulisemat . Järelikult oli minu mõõtkava liiga kaugel sellest , sest ma jäin rahule alles kolmanda mudeliga . Järjekorras teise lõhkusin ma ise oma rumaluses ära . See oli kohutav . Ehkki ma olin saega nii ettevaatlik , ikkagi murdus just lõpuosas liiga suur tükk lahti ja kogu mu nädala vaev oli olnud asjata . Ma oleksin võinud hoolikam olla või õigemini ma oleksin pidanud hoolikam olema . Või ettevaatlikum . Aga ma olin mitteettenägelik . Pealegi igaüks , kes on puud töödelnud , teab , et puu on salakaval . Oksakohad , peidetud praod , tundmatu ussikese poolt uuristatud käigud , puuseen . Võtan sae ja mõtlen , et lõikan jupi maha , läheb aga hoopis teisiti — lõikan liiga palju . Vahel läheb ka õigesti . Vahel läheb näppu . Mind viis puu selline käitumine endast välja . Täiesti välja . Ma olin vihane , ma olin nii vihane , et ma kohe ei teagi kui vihane . Mu ümber oli vähemalt kilomeetrine vihasfäär . Mille peale ? Iseenda . Miks ? Et ma nii koba olen . Et ma ei näinud ette . Kas ma nõuan endalt võimatut ? Jah . Kas ma saan aru , et mul ei ole mõtet enda peale vihane olla , sest objektiivselt ei olnud ma enda ees mitte millegi pärast süüdi ? Jah . Kohus oli ära olnud , kolm kohtunikku olid mõistnud mind üksmeelselt õigeks , näpuga näidati puutüki peale , kes alt vedas . Ja siiski olin ma vihane . Vihane ja kuri . Ma tahtsin kättemaksu , õiglust , võrdsust . Kui minuga juhtus midagi , mis mind vihastas , siis ma tahtsin , et ka sellel , mis põhjuseks oli , juhtuks midagi , mis teda vihastaks . Iga mu rakk nõudis tasu , veri kandis punaseid teateid edasi . Süda tagus nagu kohtunik haamrikesega . Vihastamine on nagu mägironimine vastu tahtmist . Just-just , nagu mägironimine vastu tahtmist . Vähe sellest , et sind veetakse kuhugi , kuhu sa ei taha minna ( me ei taha ju vihased olla ) , pead sa veel astuma ning energiat kulutama mäkketõusul . Vihamatkajuht tirib sind kaasa ja vastu pole mõtet punnida . Vihaväli võtab energiat su seest ja mida rohkem sa vastu hakkad , seda tugevamaks ta saab ja seda nõrgemaks muutud ise . Vastu punnides oled mäe tippu jõudes laip . See on siis , kui öeldakse , et oled väsinud vihkamast . Ma lasen ennast matkajuhil kaasa vedada . Seal on tipp , pärast seda on juba mäest allatulek . Tippu paneme lipukese ja mälestustahvli kirjaga " olime siin " . Kaassüüdlase puutüki matame sinnasamasse kõrvale , kiviklibu alla . Tummad tunnistajad jäävad meist maha . Mäe jalamil vihajuht lehvitab ja kaob . Elu läheb edasi , võtan kolmanda puutüki , et mudelit meisterdada . Pärast mudeli valmimist ja edukat katsetamist tegin ma endale loorberitest pesa ja otsustasin lõdvestuda . Lõdvestumine tähendab minu jaoks seda , et ma ei tegele ainult enda ja enda mõtetega , vaid ma avan silmad ja vaatan kaugemale kui enese sisse ja ette . Selgub , et ma olen vahepeal kolinud vanavanemate juurest linna . Linnas on mul armas ühetoaline stuudio-tüüpi korter . Köök on ka , aga ma ei oska ja pole ka kunagi proovinud süüa teha . Seda , et ma ei oska , on järelikult isegi natuke etterutatult öeldud . Kuidas ma saan teada , kui ma ei ole proovinud ? Äkki isegi oskan ? Mu ellu tekkis kaaslane . Tegelikult ei ole see täpne . Pigem : meie teed jooksid kokku ja liikusid kõrvuti . Nii on parem . Me liikusime kõrvuti läbi ajateede rägastiku . Vältisime alateadlikult teisi teid , hoidsime teadlikult kõrvale suurtest ristmikest , nädalalõppude kõrvalteedest , ja jälgisime hoolikalt liiklusmärke . Me oleks võinud olla üks tee . Ühesuunaline . Selline , mida Ameerika piltidel näha on . Pikk sirge tee horisondi taha . Tõusude ja mõõnadega küll , aga muidu sirge . Aga me ei olnud . Ühise tee ehitamine võtab aega ja nõuab pühendumist . Me kolisime kokku . Minu palvel ja tema tahtmisel . Ta tegi kõik , et mind mõista . Ta kuulas alati tähelepanelikult , mõtles kaasa , püüdis vaadata asju erinevate külgede pealt . Iga mu tahu võttis ta eraldi ette , vaatas seda lähedalt ja kaugelt , maitses ja tunnetas , õppis seda tundma , jättis meelde ja võttis järgmise külje . See kõik oli nagu päikese käes lamamine . Keeran ennast ja tunnen seda lõputut soojust . Isegi öösel , siis kui ta magab . Vaatan tema nägu , ta silmad on suletud ja rahulikud ning ta näost kiirgab siirast armastust . Ta on ka muidu väga ilus , aga eriti meeldib ta mulle , kui ta naeratab ühte oma teatud naeratust . Seda " kallis , ma tean , ma mõistan sind " naeratust . Ta kissitab kergelt silmi ja veab suu naerule . Suu paremat poolt natuke rohkem — vaevumärgatav vihje vallatusele . Istusime diivanil , mõlemad oma nurgas , ja rääkisime . Armastusest , inimestest , elust , eesmärkidest , mõtetest . Ma olen kinnine inimene . Näen , vaatan , mõtlen , aga ei ütle . Aeglaselt hakkasin ennast avama . Kiht-kihilt , näidates talle oma sisemust . Ma usaldasin teda — usaldan siiani — ja ma teadsin , et ta ei kasuta mu usaldust ära . Miks me diivanil lahus istusime ? Selleks , et rääkida . Oma nurgas olles on sõnad omamad ja õigemad . Füüsiline puudutus loob liiga suure sidususe , see pole hea , kui sul on vaja rääkida . Võid hakata rääkima mitte nii , nagu tunned , vaid nii , et mõlemale hea tunduks . Aga see ei ole siis see , mida sa ise oleksid öelnud . Pärast ütlemist tunned sa , et ei ole täiesti nõus äsjaöelduga . Siis aga on juba öeldud , teine on juba ehk ka midagi vastanud ning kõik tundub üha suurema sasipuntrana , ning sa ei hakka ütlema , et ei , ma mõtlesin veidi teisiti . Õnneks sa mõistad mind ja räägid sama kaugelt kui mina sinuga . Alles hiljem , siis kui väljas on täiesti pime , tuled sa mulle lähemale ja puudutad mind . See on hea tunne . Ma armastan sind ja mu käed on ümber sinu . Ma tahan olla ühtlane kiht headust ja laotada end su ümber . Vaata , see on minu ärakaotamise hetk . Aga ainult öösel , kui ma ei mäleta päevi , mil ma sind ei armasta . Lennumasina mudel on korralikult ajalehte pakituna kapis oma paremaid aegu ootamas . See on see seik , mida ma pean silmas enda ärakaotamise all . Ma tahtsin leiutada , ma mõtlesin lennumasina peale iga päev . See , mis kord täitis mu päevad ja mõtted , oli praegu korralikult pakitud sama päeva ajalehte , mil ma linna kolisin . Temake tahtis ja mina tahtsin , et ta õnnelik oleks . Ma tahtsin olla õnnelik sellest , et tema on õnnelik ja ma olin ka . Teatud aja . Asetasin kaalule tema ja teisele poole oma unelma lendamisest . Millegipärast ei saanud ma neid kahte endasse mahutada , mis siis , et üks oli inimene ja teine oli tükk puud . Ma uskusin , et ta on mõistev ja teatud aja ta tõepoolest mõistis . Ma istusin päevade kaupa toas või käisin hilisõhtuni väljas , lennumasinat katsetades ja selle kuju paremaks muutes . Proovilennutamistel käis peaaegu alati üks mu vana sõber kaasas . Me saime tuttavaks ühel ammusel suvel , kui oli koolivaheaeg ning päike kuumutas nii palju , et ujuma minek tundus mõttetu . Ta kulges mööda sulavat ja kleepuvat asfalti minust mööda ning mind ajas kangesti naerma , kui ma vaatasin , kuidas bituumen , asfaldi koostisosa , püüdis ennast ta ketside külge kleepida . Ta teadis alati , mida ma peaks muutma — lennumasina pikkust vähendama , tiivapinda suurendama või eeldama , et mootor veab seda kiiremini edasi . Ma kuulasin teda alati tähelepanelikult , kuigi mul oli kogu aeg meeles , et lennumasina mõtlesin mina välja , mitte tema . Ma usun , et osad on meistrid vastu võtma võõrast ideed ja tegema seda paremaks . Teised on võimelised idee välja mõtlema . Mõni oskab mõlemat , paljud ei oska kumbagi . Armastuse kolmnurka ei tekkinud . Mu sõbral polnud ideid lennumasinatest ja sel teel , mis mu kõrval voolas , oli vaja tingimusteta armastust . Nad läksid ühel külmal sügispäeval , mul on siiani alles tüdruku kiri . Köögis , laua peal , kirjutatud lihtsalt paberile , mis oli rebitud ühest mu koolikladest . Armastuse kolmnurka ei tekkinud . Ma olin liiga vähe armastanud , liiga vähe tähelepanu pööranud . Võib-olla polnudki ma kunagi armastanud . Kogu see õrnus ja arm olid temalt . Tema armastas , tema vaatas , tema kuulas . Me hingasime koos teda . Ka magades — tema oli uni , mina olin need hetked , kus me voodis liigutame ja ennast mugavamalt seame . Tema oli veri , mina olin äramagatud käed . Ka seks , tagantjärele mõeldes , oli tema . Tema oli ihaldusväärne , uluk , relv , jahimees . Mina olin selle peegeldus . Panin lennumasina tuppa ja läksin kööki kohvi tegema . See polnud hea mõte , sest ma olin esimest korda üle pika aja üksi . Üksi kodus ja üksi köögis ja üksi hingeliselt . Kuigi ta oli keegi , kellest ma väga hoolisin , ja tema oli mu sõber , soovisin ma neile head , sest nad olid toredad inimesed — aga ma olin üksi . Ma oleks võinud neid lausa külla kutsuda , neid toredaid inimesi . Vaevalt oleksid nad mõistnud , et ma mõtlen seda tõsiselt , et ma ei ole nende peale pahane ega vihane . Mul oli hea meel , et kaks inimest teineteist leidsid . Ausõna , on armas vaadata armunuid , kes elavad teineteisele , kes täiendavad teineteist . Ma ei taha kedagi enda juures kinni hoida , kui ta leiab selle kellegi , kes tundub talle õigem . Ning kui nad , arvestades asjaolusid , et ühega elasin ma koos ja teine oli mu sõber , niimoodi tundsid , siis järelikult oli see just see õige tunne . Nagu ta ka oma kirjas mainis , et mul oli mu idee ja see idee ei olnud tema . Me olime kõrvuti teed , aga eri teed . Ma olin nii üksi . Vesi hakkas vaikselt keema . See on nii huvitav , ma jään alati mõtlema vee peale , kui kohvi keedan . Vee jaoks on üks punkt , kus ta rohkem enam ei võta . <arv> kraadi , kõik . Sa võid siis teda kas või leegiheitjaga kõrvetada — vee temperatuur ei kasva . Mullitab , seda küll . Aga temperatuur ei tõuse . Tõsi , vesi aurustub — iga stress võtab energiat ja pinge jätkumisel hakkad tükkhaaval lagunema . Lõpuks , siis kui kogu vesi on kannust ära keenud , läheb kann kuumaks . Alt , tule lähedalt kohe päris punaseks . Kannu sees on näha kuivamisjäljed , aja jooksul tekkinud katlakivi . Ma lasen kannul veel veidi tulel olla . Keeran külma vee jooksma , võtan tulikuuma kannu tulelt ja panen ta vee alla . Paaniline sisin , kui uus külm sisu kannu jookseb , metall jahtub ja tõmbub kokku . Natuke kiiremini , kui katlakivi seda teha suudab . Praksudes tuleb katlakivi kannu põhjast lahti ja jääb väikeste tükkidena vette . See on seal siis see vana sisu , tunnistaja kuumutamisest ja kiirjahutamisest . Kui ma oleksin lasknud kannul lihtsalt jahtuda , oleks see katlakivi veel kõvemini seal põhjas kinni . Olete kunagi kellelegi , kes juba kolmandat tundi räägib oma raskest elust , valjusti kõrva " HEI ! " hüüdnud . Proovige . Reeglina võtab see katlakivi lahti . Mõneks ajaks saate oma tuttavast ka lahti , kuni talle kohale jõuab , kui suure heateo te tegite . Kui talle aga kohale ei jõua , pole te ka midagi kaotanud . Murest rääkimine aitab , aga vahel on vaja ka tegusid . Ilma tegudeta on jagatud mure kahekordne mure . Ise muretsed ja teine muretseb . Mitte midagi ei juhtu , mure kestab . Seda sügisõhtul jäetud kirja hoidsin ma alles , äraviskamine tundus mõttetu . Ma võin küll kirja minema visata , aga mälestus kirjast jääb . Jooksen mööda vihmaseid tänavaid , lombid hüppavad tilkadena üles minu poole , kui ma neist läbi jooksen . Ma vajan täispesu , kui ma tahan sellest mäletamisest lahti saada . Seda aga ei saa ma mitte kunagi . Inimeste jaoks ei ole välja mõeldud täispesu . Vaha ja kuivatamisega . Laman voodis ja tunnen ennast liiga väsinuna . Võiks üles otsida selle , kes mu keemiatehase tööle paneb . Ma tean , et siis käib klõps ja ma ei ole enam üksi . Siis ma olen staar . Ma olen superstaar Las Vegase laval . Lausa tuhanded vaatavad saalist lavale , ootavad esinejat . Ma olen hetkel veel näitlejaruumis , grimeerija lisab viimast lihvi mu punavatele põskedele . Kordan mõttes üle avalaused ja laulu esimesed sõnad . Meeles , kõik on täpselt meeles . Ma olen neid ridu korranud ja tean neid ka une pealt . Rahvas on igal õhtul uus , neile on mu esinemine uus . Tõusen meikimislauast ja võtan nagist oma tumesinise keebi . Showtime . Kuulen , kuidas mu etteastet tutvustatakse , rahvas hakkab huilgama . Kergel sörgil — jah , lava on tohutult suur — lähen mikrofonini ja tänan publikut . Muusika . Esimesed salmiread . Rahvas juubeldab . Refrään — milline kirg , milline sügavus . Jah , sügavus . Veel sügavamalt , veel sügavamalt ! Bridge ehk vahepala . Veel üks salm . Soolo . Refrään . Teine soolo . Refrään lõpuni , äravajumiseni . Ma ei otsinud teda üles sellepärast , mis järgnenud oleks . Etenduse lõpp , meigieemalduskreem , pilk peeglis ja sealt vastu vaatav esineja , kes on andnud endast kõik . Ma ei otsinud teda üles . Vaatasin mudelit . Ma olin lennumasinale elu andnud , nüüd pidi tema mind aitama edasi elada . Väikesed asjad enam ei loe , minu katlakivikiht on liiga paks ja ma vajan seda külma vett . Täismõõdus makett , võib-olla isegi mootorita prototüüp . Keskendumisega kaasneb üks positiivne kaasnähe — unustamine . Olgu see siis kas või ajutine . Keskendudes võime me joosta sadu ringe ümber maja , kordagi mõtlemata isegi imetajate klassile . Üürisin garaaži linna ääres . Vedasin sinna kokku piisavalt vineeri arvestusega , et kogemata juhtub igasuguseid asju . Vineer on kerge , aga samas vastupidav ja mugav töödelda . Raamistiku teen alumiiniumist , vähemalt kandva osa . Kuna metall on kallis , kasutan seda minimaalselt . Lennumasina keret on suhteliselt kerge teha — midagi kandilise pikaksvenitatud veepiisa sarnast . Tiibadega on tunduvalt raskem . Ehituse käigus sain ma ilmselt aimu , mida tähendab endale maja ehitada . Seinad enda ümber , et teised ei näeks ning välisest soojast ja külmast poleks sooja ega külma . Aknad seintes , et näha neid , kes ei tähenda midagi . Uks , et minna sinna tähendamatusse ja et vahel mõni sisse lasta . Kodu . Kest . Kodus sööme end täis , muteerume ja lendleme liblikana maailma avastama . Et luua uus kest . Mind ei huvita kestad , mind huvitab lendamine . Mind huvitab vabadus . Ometigi on lendamiseks vaja kesta . Üksinda töötamine on dialoog . Tegija ja tehtava vahel . Ma rääkisin puule , mida ma tahan temast teha . Mu keeleks olid mu käed ja sõnadeks haamer , saag ja höövel . Lauselõpud olid naelad . Just punktisuurused , kui nad puusse lüüa . Puu on väga halb suhtluspartner . Ta ei saa aru , ta ei räägi vastu , ta ei arenda ise teemat . Mõnikord arendab , aga see on täiesti vales suunas . Näiteks painutad teemat kuhugipoole ja tema läheb raginaga katki . Ehk olin ma liiga pealetükkiv ? Proovin järgmise puuliistuga . Liivapaber on väga petlik . Sama petlik kui näiteks kasutatud auto müüja . Pärast töötlemist on sul tunne , et kõik on sile , aga lähemal vaatlusel näed , et pind on kriimustatud siledaks lugematute liivaterade poolt . Siledus koosneb peentest joontest . Ja katsu sa seda pinda veel höövliga töödelda ! Osa liivaterasid on puusse kinni jäänud ja rikuvad höövlitera ära . Istud oma kasutatud autoga . Ühe asja parandad , kaks asja lakkavad töötamast . Liivapaberit kasutasin ma ainult siis , kui ma olin kindel , et seda pinda ma rohkem ei töötle . Üksinda töötamine aitab mõtteid korrastada . Pole häirivad kaaslasi , kes on muidu väga toredad inimesed , aga nad ei loe mõtteid ja ei tea , millal sa oled keskendunud ja tahad vaikides teha alustatu lõpuni . Nad isegi ei veeri mõtteid ja tulevad ja küsivad tähtsa küsimuse . " Jah , löö need naelad <arv> cm vahedega . " " Jah , haamriga . " Lennumasin võtab juba kuju . Kere ja ajutised tiivad on peaaegu valmis . Kolme poolega kirjutuslauda ei meenuta ta kohe kindlasti mitte . Isegi teatud nägemishäirega inimesele mitte . Sujuvad kumerad pinnad , nõtke üldmulje . Seisan ja imetlen oma kätetööd . See on minu tehtud . Minu laps , ütlevad mõned . Asjade lihtsustamiseks võinuks ma lennumasina mingiks isiksuseks kujutleda . Rääkida temaga , anda talle nimi . Olete tähele pannud , et kui asjad kriitiliseks lähevad , hakkavad inimesed asjadega rääkima ? Kui kõik on korras , siis on auto " käru " . Vajutatakse julgelt pedaali ning käru veab seltskonda , kuhu aga vaja . Kui see käru keeldub paduvihmaga käima minemast ja te olete keset metsa , siis on käru nimi " kallis " ja ta peaaegu lubab , starter veab vaevaliselt mootorit ringi . Lisage " palun " ja mootor turtsatab käima . Ime ? Vaevalt . Autol on hing ? Ma ei kujuta ette , mis tunne on hambaharjal , kui inimesed ta hommikul endale suhu topivad . Ma ei taha teada . Kindlasti oleks hambaharjad õnnetud , kui nad oleks loodud inimesteks . Aga nad on loodud hambaid puhastama ning seepärast on nad väga õnnelikud , et saavad mööda meie hambaid trallida . Isiksuseks ma lennumasinat ei kujutanud , aga nime olin ma talle juba pannud . Ammu enne , kui see vineerist ehitis valmis sai , oli tal mu printsessist klassiõe nimi . Vastupidiselt printsessist teadsin ma aga lennumasina kohta kõike . Viimse detailini . Võtsin garaažinurgast tooli ja tõstsin selle karkassi kõrvale . Astusin toolile ja ronisin ettevaatlikult lennumasinasse . See oli esimene kord . Üks kord . Sättisin ennast mugavamalt istuma umbes sinna , kuhu pidi tulema iste . See on umbes <arv> meetrit ninast , tiibadest veidi tagapool . Kuna istet ei olnud veel , siis olin ma madalamal ja ulatusin vaevu üle ääre vaatama . See võib olla hea tunne — lennata ja vaadata . Kallutad ühele ja teisele poole , näib , nagu kalduks maapind . See imeline kergus . " Õhku , õhku kõigile ! " tuli mulle meelde lause , mida mingid noored olid karjunud autoaknast . Õhku on vaja . Palju õhku . Niipalju , et jaksaks hingata ja õhku ahmida , kui on ülevad hetked , ja nii palju , et jaksaks lennumasinat kanda . Ja seda kõigile . Kui minu unistus saab teoks , siis võiks ka kõikide teiste unistus teoks saada . Ma ei mõtle maailmarahu , aga natukene õnne igaühele ei oleks paha . Ma naeratasin . Tuli meelde , kuidas ma lapsepõlves istusin isa autos ja mängisin , et sõidan . Ettekujutus toitis nii hästi , et kõik tundus päris . Suuga tegin auto häält , muutes põrina kiirust täpselt nii , kuidas gaasi vajutasin . Kurvides vilisesid kummid , signaali vajutades kostus " tuut-tuut ! " . Suund sisse , peeglisse vaat , madalam käik , pööre , mõõdukalt gaasi , ei , läheb käest ära , natuke gaasi juurde , rool liikumissuunda , gaasi natuke maha , rattad otse . Läks õnneks . Ma võisin niimoodi tundide kaupa mängida . Tegin suuga mootorimürinat . Õige vaikselt , " brrrrrr " . Garaaž kajas puidu- ja liimilõhnaliselt vastu . Kuulatasin . Vaikus . Alguseks sellest aitas . Kodutee oli sel õhtul eriti lühike ja kerge . Kogemus lennumasinas istumisest ja meenunud analoogne mälestus lapsepõlvest kinnitasid , et ma olen õigel teel . Rohkem kui pool oli läbitud , ma olin juba alustanud . Lumehelbed langesid mu mantlile . Lumehelbed on nagu inimesed — kaugelt vaadates kõik üks hall mass , lähemalt näed , et polegi väikesed valged punktid , vaid neil on igaühel oma kuju . Veel lähemalt märkad , et igaüks on unikaalne , kordumatu . Sama paralleeli võib tuua temperatuuride juures . Alla nulli , aga üle —<arv> on lumehelbed peaaegu nagu jääliistakad . Ehk siis inimesed on väga palavas , näiteks saunas , kõik enam-vähem alasti . —<arv> kuni —<arv> on lumehelbed ruumilised . Ehk siis suvi , inimesed on kirevalt riides , igaüks huvitavamalt kui teine . Jalad ja käed on katmata , midagi on näha , aga osa on jäetud fantaasiale toiduks . Alla —<arv> on helbed sellised , nagu ema muinasjuturaamatust on näidanud . Sakilised . Kasukatesse mässitud ja kiirustavad koju . Praegune temperatuur oli jääliistakate kandis . Ma olin õnnelik . Nagu laps . Milleks selline võrdlus ? Ma olin õnnelik , nagu ma olen ka varemalt õnnelik olnud . Muidugi , ma tahaksin olla õnnelik nagu laps . Ma usun , et lapsed oskavad tunda kõige puhtamalt . Puhas õnn , puhas kiindumus , armastus , viha . Mulle meeldib lastega suhelda . Nad on otsekohesed ja ausad . Isegi kui nad keerutavad , on see puhas ja otsekohene keerutamine . Aga kui nad kiinduvad , siis on see suur õnn ja suur tänu . Kui ma ei oleks hakanud ... ma ei olegi kellekski hakanud , mul pole ametit . Aga ma oleksin mingil hetkel valinud kasvataja ameti . Lasteaiakasvataja . Oleksin õpetanud lapsi , rääkinud , tantsinud , laulnud . Pakkunud neile selle maailma ühte võimalikku vaatenurka , samas kinnitades , et see on vaid üks vaatenurk , tegelik maailm on hoopis mitmetahulisem . Me võime taandada puud metsaks , samas võime leida lõpmatult palju ühest põõsast . Minust ei saanud lasteaiakasvatajat , ma ei valinud kunagi seda ametit . Isegi mõttesse ei tulnud . Aga sugulaste noorte võsudega saan väga hästi läbi ja hakkama . Vahel on mind isegi lapsi hoidma kutsutud . Siis , kui vanemad tahavad kahekesi peole või muule üritusele minna . Kui on ühiste huvidega vanemad . Tavaliselt ei ole . Üks käib ühtedes kohtades ja teine käib teistes kohtades . Teistega . Ometigi on nende ajaloos päev , kui nad olid oma parimates riietes , kõrvuni armunud , selja taga terve suguvõsa pealt vaatamas ja mõlemad vastasid väga spetsiifilisele ja paljusõnalisele küsimusele sõnaga " jah " . Kuid enamikele paaridest on pulmadele järgnev elu täis eitusi . Eitatakse kõike alates pisiasjadest ja lõpetades eneseeitusega . Näägutamine , etteheited , kõõrdpilgud ja tehtud hoolimatus . Argipäevade mõrud viljad ? Mõrud , seda küll . Aga kas just mittesöödavad . Ma püüaksin iga päev iga lause meeles pidada , et see inimene , kellele ma räägin , on seesama , kellele ma ütlesin " jah " . Nii heas kui ka halvas . Tema vaatab mind sama pilguga . Hommikust õhtuni . Oma aeg on unedes . Muul ajal tunnen ju ikka teda enda kõrval ja enda südames ning arvestan temaga . Kas nad siis väsivad arvestamast ? Või tundmast ? Üks oht on harjumine . Kui akna taga laulab kilk , siis varsti me seda enam ei märka ega kuule . Kui me elame kellegagi koos , siis varsti me teda enam ei näe . Vahel harva , õhtuti . Voodis , kui loodus nõuab oma . Vahel köögis , kui loodus nõuab oma . Ja vahel suures toas , sest ta on teleka ees ja räägib , et me võiksime hoopis välja jalutama minna . Ei , ma ei ole valmis selliseks asjaks . Selliseks suhteks siis . Samuti on mulle mõistmatu , kuidas teised inimesed selleks valmis on . Kas nad usuvad õnne nii palju , et nad on valmis lubama , et nad on elu lõpuni koos ? Või võtan ma liiga raskelt seda lubamise värki . Et tegelikult mõtlevad kõik abielludes , et see on nagu õppelaen pangast . Õpid laenama . Ei tulnud välja tagasimaksmine , pole hullu , võtad jälle . Pank aitab ka õppida . Kaaslane aitab elada . Ja siis on ju igati loomulik , et mingi aja pärast õpid laenama ja õpid elama . See saab olema kole hommik . Kole sellepärast , et ei ole jäänud midagi õppida . Päikesekiir ronib kardina vahelt padja alla ja teki sisse . Lamad liikumatult ja teed teki all ühe silma lahti . Läbi tekiriide kumab päike . Paned silmad uuesti kinni , et päike ei pimestaks ja libistad tekki varvastega allapoole kiskudes end teki alt välja . Mõnus soe tunne , päike sosistab kõrva . Ringutad . Haigutad . Nohised . Keegi nohiseb ka kõrval unesodiselt . Tuled reaalsusesse tagasi , avad silmad ja vaatad kõrvalmagajat . Ja sa näed inimest , kellega sul pole tegelikult midagi ühist . Mitte midagi . Peale selle muidugi , et sa oled temaga näiteks viis aastat koos elanud ja ärganud . Aga alles nüüd õppisid sa laenu võtma , õppisid elama ja su silmad avanesid ja sa said nägijaks . Pilt , mis sulle avanes , oli kainestav , kuigi sa pole elus joonud . See saab olema kole hommik . Ma püüan neid hommikuid vältida ja mitte lubada kokku asju . Sest ma usun , et lubadused kehtivad vaid lubaduse andmise hetkel . Järgmine hetk on juba uued olud ja lubadus võib tunduda mõttetuna . Näiteks hakkab ämm iga pühapäeva hommikul külas käima . Sa oled lubanud oma naisele , et sa oled tema ema vastu hea ja lahke . Aga ta ema istub köögis ja tänitab . Tõstab kulpe ümber . Istub minu koha peal . Variant õnnelikku pereelu nautida on kas vanainimesele päranduspulbrit anda , kolida piisavalt kaugele , et ta ei saa külla tulla , või siis mainida viisakalt , et " meie peres pühapäeva varahommikuti magatakse või seksitakse , palun lahkuda meie köögist " . Viimane tekitaks kohaliku maavärina " teie köögis " . Richteri skaala järgi <arv> palli . Maavärin annaks õhetava põse näol mitu päeva ennast veel tunda . Tänan , ei . Hommikul ärkasin juba kell <arv>. Uni läks lihtsalt ära . Kõht valutas veidi ja kui ma ei oleks üles tõusnud , et minna kööki ja midagi hamba alla pista , siis ma poleks ikkagi magama jäänud , sest kõht ju valutas . Ja kui ma juba üles tõusin , et minna kööki ja midagi hamba alla pista , siis ma juba enam magama ei jäänud . Kõht valutas endiselt . Liiga palju kohvi ehk . Pugesin riietesse ja läksin läbi magava linna garaaži poole . Õigemini garaažide poole , sest neid oli minu garaaži kõrval terve rodu . Või terve rood . Ma olin ainuke laps meie peres . Isa ütles , et ta põhimõtte pärast ei taha rohkem lapsi . Sest kui sul on neid pool lasteaia täit , siis ei jõua kunagi elu nautida . Kui ma kunagi nii vanaks saan kui tema , siis ehk mõistan , mida ta selle elu nautimise all silmas peab . Igas garaažis olid inimestel omad asjad . Minul oli seal poolik lennuk . Minu naabrimehel oli seal Žiguli <arv>. Ta hoidis seda rohkem kui oma naist . Vähemalt ei kasutanud ta oma vabu päevi selleks , et oma naist kreemidega sisse määrida , tema mutreid pingutada või juhtmeid kontrollida . Ma mõtlesin , mis teistes garaažides veel võis olla . Inimesed koguvad igasugu träni ja veavad seda endaga läbi elu . Vahel olen ma jalutanud mööda garaažidest , mille uksed on avatud . Jumaluke ! See on sulaselge hamsterlus . Kõik vanad riided . Vana kapp . Lapsevoodi . Torud — jämedad pikali ja peenikesed nurgas püsti . Kõike läheb vaja . Ma saan aru , et vanad egiptlased panid surnule kaasa nende arust tarvilikke asju . Aga miks läheb meil tarvis katkist vineeritahvlit ? Või ilma luuata vart ? Ma tean , kui raske on midagi ära visata . Igal asjal on oma lugu ja mõte ja iga asi toob midagi meelde . Ometigi olen ma suutnud ära visata enamiku asju , mida mul eluliselt tarvis ei lähe . Sest kui ma neid vaatan , tulevad mulle mingid sündmused meelde . Aga kui ma neid ei näe , siis ei tule . Võib-olla mitte kunagi ei tule meelde , isegi kui meenutan , mis asjad mul kõik on olnud . Kas ma garaaživõtme võtsin kaasa ? Ei võtnud . Oh mind . Astusin läbi mitte enam nii magava linna kodu poole . Värske õhk oli pea löönud klaariks , aga samas oli värske õhk ja kerge jalutuskäik meelde toonud väikese unevõla ja nii jäigi sel päeval garaaži minemata . Kebisin kodus teki alla tudile hoopis . Mõnikord tagasi vaadates mõtlen sellele , mis oleks saanud , kui ma ei oleks võtit maha jätnud . Ehk oleks lennuk tunduvalt varem valmis saanud . Varem kui varem . Enne õiget aega või just õigel ajal. Sest kui ma ärkasin , oli kell juba parajalt lõunas . Päike rääkis kangekaelselt kevadest — ja sellise ilmaga kuskil garaažis konutada , isegi rääkides oma eluunistuse täitmisest , tundus kuidagi kohatu . Kergemad riided selga ja linna patseerima , inimesi vaatama ! Sellest ei tulnud midagi välja . Mööda peatänavat jalutades mõtlesin ma , miks mul ei ole tüdruksõpra . Ma saan aru , et eks suuresti on see minu valik olnud , aga ometigi , nii valus oli vaadata neid ühtesulanud paare . Käest kinni aeglaselt kiirustamas kuhugi . Mul oli tunne , et nad kõik vaatavad mind ja nende pilkudes olid küsimärgid , ning ma lubasin endale , et ma vähemalt püüan järgmises suhtes ühise eesmärgi nimel rohkem aus olla . Ma ei ole halb mees , pigem olen ma hea mees . Aga kire jaotamine on raske . Jaa , sest lendamine on mu kirg , mu salaunistus . Ma pean saama lennata ! Ma tahan igal öösel näha unes lendamist . Hõljuda kõrgelt ja kergelt . Ma vaatan kadedusega linde . Isegi need paksud tuvid , kes eiravad ülbelt kõiki füüsikareegleid , paterdavad pata-pata paar sammu ning siis kerkivad nende ümarad täispugitud kehad õhku ja läbi ime ja meeletu tiibadega vehkimise lendlevad nad minema . Ma võin end ilmselt surnuks näljutada , aga soliidset liuglemist ei tule isegi soodsa vastutuulega mitte . Need tuvid tekitavadki meelehärmi . Kajakatest saan veel aru . Harakatest ka . Tihased suudavad lennata sellepärast , et nad on nii väikesed . Aga tuvid ? Kuidas ? Sama üllatunud olin ma ka nähes oma klassiõde , kes ei olnud koolis just kõige eredam kriit karbis , meie kooli iluetsi ja kaunismees number ühega käevangus sulnilt mulle vastu jalutamas . Kindlasti oli mu näos sel hetkel midagi vaatamisväärset , sest ka nemad vaatasid mind ja jalutasid otse minu suunas , jäid mu ees seisma , teretasid ja küsisid , kuidas läheb ja mis ma teen . Muidugi läheb mul nagu ikka , teen igasugu asju ja kas me läheks äkki ja võtaks ühe tee kuskil . Üllatuspaar oli sellega päri ning me suundusime lähedalasuvasse kohvikusse . Selgus , et nad olid leidnud teineteist usu kaudu . Noormees oli läinud ülikooli teoloogiat studeerima ning neiu oli avastanud , et ta on usklik . Nad olid kokku juhtunud mingil kunstinäitusel ning neiu oli seal pihtinud , et käib leeris . Vähemalt ma arvan , et midagi sellist juhtus , sest ma eriti ei kuulanud neid , kuna ma olin ametis kuuenda pontšikuga , need olid seal kohvikus iseäranis värsked ja õhulised , kergelt õlised ning minimaalse tuhksuhkruga , täpselt niisugused , nagu mulle kõige rohkem maitsevad . Ma püüdsin neid mitte väga kaua vaadata , sest mulle tikkus naer peale — ma ei oleks iial uskunud , et need kaks üksteist leiavad — ja mulle kippus nutt peale , sest ma juba teadsin , millega see kõik lõppeb . Nad elavad koos , siis jääb tüdruk rasedaks , siis nad leiavad , et lapse pärast pole ilus abielluda , siis teeb tüdruk abordi , siis läheb see risti vastu kõigega , millesse nad on uskunud , ja siis on neil sasipundar , aga pole noort ja tugevat meest , kes selle puntra lahti harutaks . Küll aga on suguvõsa , kes selle sõlme katki raiub . Lendab veidi verd , noormees jätkab õpinguid , neiu kolib teise linna , leiab tööd rauakaupluses ning kolib mõne kuu pärast kokku poe ühe omanikuga . Rohkem ette ma ei näe ning ma mugin pontšikut . Vahepeal on neil kiire hakanud ja nad lähevad edasi . Head teed . Liiga palju näha ei ole ka hea . Aga ma ei saa sinna ka midagi parata . Nii nagu ma mäletan minevikku , mäletan ma mõnikord tulevikku . Võib-olla see polegi mäletamine , vaid nägemine , et märgid on õhus . Nagu kanjonis on kuulda peale hüüet kaja , nii on elus kuulda kaja tulevikusündmustest . Sest me ju ometi käitume kõik oma tõekspidamiste järgi ega tee oma elus eriti tihti kannapöördeid . Ning kui me teame , et enamik inimesi käitub kogu aeg nii , nagu nad käituvad , siis on suur tõenäosus , et korduvad päevad ja korduvad inimesed ning kõnelused nende vahel . Ja nende vahelt on näha ka kindlat teed ja suunda . Kui tüdruk vaatab poissi igatseval pilgul iga päev , siis mingi hetk poiss märkab seda ja saadab vastusignaali . Aga enne veel , kui poiss on seda teinud , võib juba päris kindlalt öelda , lausa näha , kuidas nad armunult käest kinni jalutavad . Seepärast ongi nii armas näha tüdrukuid , kes käivad ringi julgete silmadega , mitte pead norus . Vaatad neid ja tead , et kellelegi vaatavad nad hoopis teisiti silma . Sügavalt , kutsudes . Aeg minna garaaži . Just praegu , seda mõeldes , tundus , et kas mitte mu unelm pole mu vangistuseks muutunud ? Käi ja ehita , ela ja hinga seda vineeri ja liimi ja puitu . Aga vist mitte , see pole vangistus ega kohustus . See on elutahe . Mõtleks , kui tuleks keegi , paneks käe õlale ja ütleks , et sa ei lenda , mees , mitte kunagi . Siis teaks täpselt vastata , et , mees , sa ei tea ikka mitte midagi . Siis ta võtaks käe ära ja ma ütleks veel , et ära mulle kunagi enam kätt õlale pane . Ta ei saaks aru , mida ma silmas pean ja solvuks . Ja lendaks minema . Ja las lendab pealegi oma pooliku tõega . See on haruldane omadus , kui keegi suudab poole solvangu peal veel oodata lõpu ka ära , aru saada ja leida , et polegi tegu solvanguga . Kui sõdurid võiksid rivist lahkuda , siis jääks kindrali kõne lõpuks ainult kurt rivvi . Või siis isegi mitte tema , sest kindral tuleks viimaks , kui kõik on poole pealt ära jalutanud , tema juurde ja räägiks , ei , röögiks talle näkku . Lennukate sõnade vahel lendaks ka tatipritsmeid ja kurt mees läheks hetke pärast lihtsalt nägu kuivatama . Kindral karjuks ustavalt edasi , lootuses , et keegi minejatest ikka veel kuuleb ja tabab mõtte , mida ta öelda tahtis . Ja isegi kui kuulevad , siis kas nad tulevad tagasi ? Kas me pöördume raevus tagasi ? Minnes üle põllu , et lühendada teed garaažini , meenus mulle just selline seik . Üks tüdruk , kes minust väga hoolis , rääkis mulle väga õigeid sõnu . Mitte selleks , et mind tagasi võita või mind nahutada , vaid selleks , et ma mõistaks . Kohati tundus see kõik , mida ta rääkis , nii karm ja ma tõusin püsti sellest mugavast tugitoolist , kus ma istusin ja kuulasin , ning astusin läbi sooja ja hubase toa ukse poole . Tüdruk aga rääkis edasi oma tasasel häälel . Ja hea oli , et tasasel . Sest siis ma pidin vaikselt tõusma toolist ja tasa astuma , et kuulda , mida ta räägib , ning pidin olema väga tema lähedal , et kuulda lõpuni . Kui ta oli öelnud viimase sõna , saabus vaikus . Ta oli ära öelnud ka need sõnad , mis ta oleks öelnud pärast seda , kui ma oleksin midagi öelnud . Mul ei olnud enam ühtegi sõna . Nii me vaikisime ja see sidus . Ma istusin tugitooli tagasi ja tänasin teda mõttes . Aga kuna kõik oli öeldud , siis pidin ma ikkagi ära minema . Siiani ei ole meil sõnagi vahetatud ja tee tema juurde on keelatud . Enne , kui mul uusi sõnu ei ole , enne , kui ei ole mõtet , ei ole mõtet teda tülitada . Avasin garaažiukse . Seal ta oli , minu kätetöö . Mõned kohad lihvitud , mõned veel koledalt kandilised , paljud kohad veel täiesti tegemata . Aga mul ei olnud täna tuju lennuki keret viimistleda või edasi ehitada . Tänane õhtu oli südamete õhtu . Mootor . Mootor on kõige lihtsam südame mudel . Kui me tahame rääkida edasiviivast jõust , siis on lihtsam alustada mootori siseelu seletamisest , mitte sellest , et meis on süda , meil on motiivid , tunded , tahtmised , meis on edasiviiv jõud , näiteks igatsus , mida süda koos verega ringi pumpab igasse kehaliikmesse , et kõik keha osad ikka teaks ja edasi viiks . See mootor , mis lamas garaažinurgas teki all ( et tolmu ei koguks ) , oli minu lennumasina edasiviivaks jõuks . Tirisin ta nurgast välja ja upitasin ta kuidagi stendile . Väidetavalt pidi mootor olema töökorras . Nii ütles mulle vana meistrimees , kelle käest ma selle ostsin . Ta oli nimelt omal ajal oma autole ostnud teise mootori lisaks . Noh , et kui peaks katki minema , siis saab kohe teise , töötava mootori masinasse panna ja siis seda katkist putitada ja parandada . Kui lihtne , kui see ka inimeste peal nii töötaks . Ai , valus — no pole viga , näete , võtame vana välja , nii , paneme uue sisse , kuidas tunnete ? , hästi ? , no näete siis , olge lahke . Ennist just murest murtud mees tõuseks püsti ja astuks kui noor pioneer palatist välja , uusi tippe vallutama . Vana süda kougitakse välja , kallatakse kogunenud sapp ja sodi välja , lüüakse hingeheliharki , et süda jälle õigesse harmooniasse reguleerida , poleeritakse kiitusega kiitlevaks ja küütlevaks ning pannakse riiulile järgmist hädalist ootama . Seda seadet oli hästi hoitud . Kõik juhtmed nagu uued ja metallpinnad kas poleeritud ja kerge õlikihi all või siis värvitud , nii et detailid joonistusid kenasti välja , tihendi ääred erinevate osade vahelt paistmas , kummidetailid silikooniga üle tehtud . Tipp-topp töö . Lasin silmadega üle riiuli , sest mul oli meeles , et ühes neist erivärvilistest ja erikujulistest potsikutest oli liitrike bensiini . Hakkasin huupi purke ja potsikuid avama . Atsetoon , destilleeritud vesi , hm , mingi tundmatu päritoluga läbipaistev vedelik , piiritus , oh , ongi bensiin . Bensiinil on meeldetuletav lõhn . Alati kui ma bensiinilõhna tunnen , meenub mulle päev vanaisa-vanaema juures . See oli sel ajal , kui bensiini ei olnud vabalt saada , ööpäev läbi lahti olevad bensiinijaamad olid kauge unistus ja standardiks oli A-<arv> . Bensiini nimes näitab see <arv> oktaanarvu . Ehk siis bensiini detonatsioonikindlust . <arv> tähendab , vaadates praegu saada olevaid <arv> märgistusega kütuseid , väga madalat . Aga ometigi ehitati <arv> aegadel autosid ümber <arv>-lt <arv>-le . Kõik sellepärast , et kütuse eest vähem maksta . Vanaisa valas seda odavat kütust oma ümberehitatud mootoriga auto paaki . Ja see lõhn , see bensiini lõhn , mis segunes sooja suvepäevaga , äsjasöödud kartuli ja hakklihakastme maitsega , sööbis mällu nagu atsetoon penoplasti . Vanaisal oli ka garaaž , mis oli triiki täis talle elus kaasa jäänud asju . Hea , et mul ei ole absoluutne mälu , muidu tuleks mul bensiinilõhnaga kohe ka kõik need asjad meelde . Valasin natuke bensiini mootori karburaatorisse . Karburaator on see seade , mis segab bensiini ja õhu õiges vahekorras kokku ja suunab selle edasi silindritesse , kus see tuleohtlik segu õigel hetkel süüdatakse , mille tulemusel suureneb ta ruumala , ja kuna olud on silindris kitsad nagu paneelelamu korteris , suureneb rõhk ning kolb , ehk üks liikuv sein paneelmajas , lükatakse rõhu abil eemale . Ehk nagu perekonnas , kus on juba aastaid vaikiv pinge ning rikkis televiisori situatsioon ( pilt on , heli pole ) , paneks mõni tegu , olgu ükskõik kui väike , aga vale tegu , selle kuuma segu plahvatama . Kui paneelmajas oleks see katastroof ja pereisa kratsiks imestunult pead , et kuidas see pildi jaoks seina toksitud nael sellise ahelreaktsiooni tekitas , siis mootoris on see seinalükkamine igapäevane , et mitte öelda igasekundiline asi , ja pereisa tunneb ainult rõõmu , kui mootor tasa suriseb , sest siis on mootor vist korras . Võtsin garaaži ukse juures olevast külmkapist paki kirsimahla . Avasin selle kättejuhtunud kruvikeeraja abil . Võtsin mahlapaki paremasse kätte , toetasin vasaku käe uksepiidale , lasin keharaskuse paremale jalale ja viisin vasaku jala veidi kõverdatult ette ning vaatasin mootorit asjatundliku pilguga . Nii jätsin ma endale mulje , et ma jätan kõrvaltvaatajale mulje tõsisest töömehest , kes on hetkeks teinud pausi ja vaatab hindavalt oma kätetööd . Nagu pereisa , kes on just naela seina löönud ja imetleb seinas kahte sentimeetrit kõverat rauda , panemata tähelegi õhkuvat pöialt . Hea , et ma ei olnud see pereisa , sest mu kõrval oleks seisnud mu poeg , kes oleks oma lapseliku siirusega küsinud mu käest mingi küsimuse , millele ma ei oleks osanud vastata , ja see oleks kogu imelise hetke ära rikkunud . Nagu oleks grammofoni nõel plaadilt ära libisenud . Õnneks ei libisenud nõel kuhugi ja poega ei olnud , mina aga vaatasin oma lennuki mootorit ja võtsin veel ühe punnsuutäie mahla . Mootori terviseks . Kirsimahl on tegelikult arooniamahl , kuhu on maitseks kirsilehti sisse pandud . Selleks ajaks kui ma mootori korralikult käima sain , oli väljas kevad . Võililled tegid garaaži sissesõiduteel tugevat pressingut asfaldile ja murendasid seda oma torekollaste nuppudega . Kas siis on tõesti palju palutud teetegijate käest , et nad enne asfaldipanekut võililleseemned ära pühiks ? Mõtleks , kui puistaks päevalilleseemneid . Algul vaadatakse , et ohh , mis kenad ilusad väikesed võililled siin sirguvad . Aga mõne aja pärast sirguks need kenad väikesed ohooütlejast pikemaks , keeraks oma õienupud päikese poole ja suve lõpuks krõbistaks ohhootaja sihvkasid . Panin mootori tööle ja kuulasin ta urinat . Karburaator imes sisinal õhku ja bensiini , segas need kokku ja söötis neljale pidevalt alatoitluse all kannatavale silindrile ette . Silindrid on nagu linnukesed — annad saiatüki kätte , teevad korra " siuts " ja see , mis saiast järel , teiselt poolt kohe välja . Karburaatoril on üks hoob , mida keerates saab lasta rohkem õhku ja bensiini sisse , see omakorda paneb linnukesed tihedamini siutsuma . Mootori alumisest osast tuleb välja võll , mille otsa olin ma monteerinud esimese versiooni propellerist . Mootor oli juba suured tuurid sisse võtnud ja propelleri labasid polnud enam näha , nad moodustasid keereldes läbipaistva ja vihiseva ketta . Tiiviku labad lõikasid õhust viile välja ja lükkasid neid tahapoole . Täpselt sama vahedalt oleks ta ka teinud mu sõrmedega . Tiiviku tagumisel poolel oli tunda lõigatud õhku . Eespool ei olnud midagi tunda . Kui , siis ainult veidi . Aga pane ainult käsi liiga lähedale , ja sa saad väga valusalt tunda . See on ehk nagu suure ja kurja koera omanikuks olemine . Eestpoolt ei maksa oma sõrmi toppida — oi kui tore kutsu — hammaste vahele . Tagantpoolt võid aga koerale seljale patsutada kas või nii , et kutsul hing kinni . Hirm lähiohu ees on võimas asi . Seisad selle keerleva lõikuri lähedal ja mõtled " kui " . Ja kui kord juba puudutad , siis ei ole enam tagasiteed . Nagu saatusliku naise puudutamine . See on selline naine , keda puudutades muutub su tulevik . Ning see , kas see tulevik on hea või halb , sõltub tervenisti temast . Siis ta vaatab sind ja korraga sa tead , et ta ongi see naine , siis lähete te tantsule , et pärast minna koos koju ja tantsida veel . Sa oled kadunud , sa oled sees . Vahe tiivikuga on ehk see , et ei ole hoiatavaid märke õhus . Aga vahel need saatuslikud naised halastavad su peale ning su käed jäävad terveks . Kuigi , saatuslike naiste ümber on lõhkiste kätega mehi rohkem . Suretasin mootori välja ning kuulutasin tööpäeva lõppenuks . Tööpäev lõppes öösel kell <arv>. Korraga olin ma väga väsinud . Lukustasin garaažiuksed ja lonkisin läbi ärkava kevadöö kodu poole . Sees oli tunne , et nüüd ei ole lõpuni enam palju maad . Pidevalt jahtiv igatsus lennata saab peagi teoks . Peab saama . Umbes kolm kuud enne , mitte rohkem Ma ärkasin keset ööd üles . Miks , ei tea . Kui keegi magaja kõrval kätega plaksu teeks , siis kas me kuuleme , kui ärkame , või ärkame ja ei kuule ? Ma kaldun arvama , et me ei kuule seda plaksu , aga ärkame selle peale üles ja ei saa aru , mis toimub ja miks see plaksutaja irvitab voodi kõrval . Öiseid ärkamisi on mitmeid . Üks on selline , kus ärkad millegi sooja ja armsa peale . Näiteks on ingel sind just puudutanud . Mitte sellepärast puudutanud , et sa nägid halba und , vaid lihtsalt , et anda sulle teada , et sa mäletaks , et ta on sul olemas ja et ta kaitseb sind . Ärkad ja põsel on õhetav inglimusi jälg . Hea , et nad ei tee maasikaid kaelale . Teine ärkamine on selline , kus langenud ingel sind oma jäise käega on puudutanud . Nad langesid kunagi väga ammu . Aga nad mäletavad seda aega , kui jumal nendega rääkis ja neid kuulas . Nad said millegi halvaga hakkama ja pärast seda pööras jumal oma näo kõrvale ja tegi , nagu enam ei kuulaks . Nad langesid alla , nende hingeline keha muutus jäiseks , nad said asjade ja inimeste varjudeks . Vahel muutub nende igatsus väljakannatamatuks ja siis nad tulevad voodi alt ja kapi tagant välja ning püüavad sind õrnalt puudutada läbi öö , et veel kord tunda seda soojust , mille jumal on inimese sisse puhunud . Aga kuna neid on karistatud , siis ei saa nad seda enam kunagi tundma . Taevas on nagu maffia . Kord eksid , ei ole enam tagasiteed . Ühe otsa pilet merehotelli uute betoonist kingadega . Inimene aga ärkab üles , justkui oleks midagi õudset unes näinud , kuigi tegelikult puudutas teda halva maailma külm . Kui me mäletaks oma ärkamishetke , võib-olla märkaks me siis ka neid ingleid ? Ma ärkasin ilmselt selle peale , et mu mõlemad käed olid surnud . Kuidagi olin osanud magades võtta sellise asendi , et käed olid nagu puunotid , mis kuidagi minu käsklustele " liigu " , " hoia " ja " noki nina " ei allu . Vingerdasin end kuidagi selili , käed kõrval , ja jäin ootama , millal vereparaad kätesse rünnaku teeb . See on imelik tunne , nagu tuhanded sipelgad roniksid mööda käsi sõrmede poole . Kui sipelgad on ära roninud , saabub silmapilkne vaikus . Kui miski on vaikus enne tormi , siis see sobib väga hästi selle vaikuse kirjeldamiseks . Sest pärast seda tuleb torm . Varemsaadetud närvisignaalid jäid koos verega kuhugi toppama , nüüd jõudis veri kohale , kohalikud sõrmeotstes telefoneerisid keskjaama , et torud jälle lahti , ning siis järgneb signaalide laviin nagu kriisikoldes — kui kuskil on midagi plahvatanud , siis uputatakse murelike kaasinimeste poolt telefoniliinid üle . Käed tuleb hoida täiesti liikumatult või muidu läheb üks kuni mitu lihast krampi . Nagu telefonikeskjaamas võib mõni krambid saada , et nii paljud püüavad helistada . Pärast krambiperioodi saabub lõpuks tõeline vaikus . Veidi on veel tunda , kuidas just surnud käed elu naudivad — tõepoolest , oleks neil silmad ja suud , siis oleksid nad hõivatud seletamisega , et nad kogesid just teispoolsust , ja pööritaksid silmi , kui varbad neid ei usuks . Varbad on nii kaugel nagu kauged sugulased . Näiteks lõunapoolkeral . Vahel harva tuleb meelde , kui istud kodus köögilaua taga ja meenutad ja loed neid näppudel üles , et paljud on alles ja paljud on juurde tulnud . Isegi voodis lamades vahel varbaid liigutades tundub , et liiguvad , aga väga kaugel . Nad võiks vahest kirjutada , kuidas neil seal all kingades läheb . Kitsas käes pidevalt , ilmselt . Või kitsas jalas . Kitsas king jalas . Kõik see ja muud mõtted keerlevad peas ja ma loobin karusselli aina uusi mõtteid , et ma mitte mingil juhul ei hakkaks mõtlema , et kell on kolm öösel ja ma ärkasin üksi üles , ja kedagi pole kaissu võtta ja no juba ma mõtlesingi seda . Kui ma oleksin garaažis lennumasinat ehitamas ja ma tunneksin end üksikuna , siis võib-olla nokiksin ma nina ja paneksin ummid ilusti tiiva peale ritta — siis ei laulaks nad seal kooris sellise lapsehäälega oma kurbi laule oma kurvast saatusest ja mina ei tunneks end enam nii üksikuna . Ummi on ninast kinnipüütud ja kättesaadud väike tatikollike . Mitte mingi jõletis , aga just selline väike . Sellepärast neid kutsutaksegi ummideks , mitte tatikollideks . Kuid ma lamasin kodus voodis ja ei oleks kuidagi sobinud ummisid padja äärele nokkida . Niipalju esteeti minus on . Kuigi — kes ütleb , et ta nina ei noki , valetab . Sest me kõik nokime . Mõned meist ei pane või ei taha seda tähele panna . Samamoodi nagu kõik mehed jagunevad kaheks : ühed , kes masturbeerivad , ja teised , kes valetavad , et nad seda ei tee . Kahju , et ma ärkasin oma surnud käte peale . Eelmine öö oli veel hullem , ärkasin selle peale , et kaisutasin patja . Muidu poleks midagi , aga ma pomisesin padjale hellitussõnu . Sest enne ärkamist nägin ma und , kus ma kaisutasin ühte väga armast tüdrukut , keda ma hiljuti kohtasin . Me oleme temaga vaid paar korda näinud ja põgusalt suhelnud , aga ometi oli ta leidnud tee minu unedesse . Teise inimese unenäod on kõige tugevam koht , kuhu tulla . Seisad keset unetuba ja naeratad . Mida sa teed , mida sa teed ? Mitte midagi ei ole teha . Me võime ette kujutada , et muudame une käiku , aga tegelikkuses seda ei juhtu . Sest tegelikult me ei muuda une käiku . Une muutmine on osa unest . Ma ei püüagi vastu panna , sest hommikul pean ärkama niikuinii . See unenägu oli nii selge . Ta oli mul täiesti kaisus , ta juuksed puutusid vastu mu nägu , ta käed rändasid mööda mu selga , ta hingamine oli mu hingamise vastas . Ma surusin teda enda vastu ja sosistasin " armas " . Padi ei teinud teist nägugi ja lasi ennast emmata . Sellisel hetkel ärgata ja end üksi leida on hull . Sest igatsus ei küsi ta nime , igatsus teab nii sind kui ka teda ja aitab mõlemal läbi valu teineteist leida . Ma loodan südamest , et ka tema on mind unes näinud . Vähemalt sama palju lubavates situatsioonides . Ma pean püüdma uuesti magama jääda . Loen lambaid , et magama jääda . Kui see ei aita , siis pügan terve karja ära , ketran villa lõngaks ja hakkan kuduma . See paneb kohe kindlasti magama . Kätes on teatud närvikohad , mida kududes stimuleeritakse , ja see pidi vähendama stressi . Sellepärast ongi vanaemad ja vanaisad nii rahulikud . Vanaemad koovad ja vanaisad kisuvad Belomorkanali . Hoiavad seda kimu kuidagi nii käes nagu kudumisvarrast ja muudkui kisuvad . Suits hõljub õhus ja rahu on majas . Uni tuleb siis , kui seda kõige vähem oodata oskad . Ning kuna hetkel tegelesin ma une aktiivse ootamisega , siis teda ei tulnud . Nokkisin stressi maandamiseks natuke nina . Ummid olid kõik ninas tudil ja ühtegi ei jäänud näpu külge . Igav . Siis ma vaatasin lage . Kui te vaatate korraks heledasse lampi ja siis kuhugi tumedale alale või panete silmad kinni , siis on see hele koht teil ikka silme ees . Ka öösel rahulikult voodis lamades ja lakke vaadates tekivad silme ette laigud . Kauged kajad päevasündmustest . Niimoodi lamades on mul alati tulnud meelde jutud kehavälisest kogemusest . Inimesed , kes on peaaegu surnud või olnud koomas või lihtsalt uimaseks löödud . Lamavad , ja korraga tajuvad , et nende hing tõuseb kehast välja . Koos hingega tõuseb ka silmanägemine . Taju , mis on samasugune aisting nagu kuulmine või puudutus , ainult erinevad võnkesagedused . Noh , igatahes tõusevad nad kuhugi lae alla ja vaatavad siis sealt oma maise keha ja selle ümber askeldavate arstide poole . Ümberaskeldavad arstid võiks vahest pea kuklasse visata ja otsida laelambi ümbrusest seal hõljuvaid punnis silmadega astraalkehasid . Paljud elustamised kas jääksid olemata või paljud toimuksid pikemalt . Vastavalt sellele , kas lambi ümber virvendab või ei . Ennast oleks huvitav vaadata . Tõusen voodist ja lähen vannituppa peegli ette . Panen silmad kinni ja tule põlema . Ootan , kuni silmad veidi harjuvad ja ajan nad pilukile ning siis aeglaselt lahti . Palun , kogu teie kehast väljas kogemus . Seisab öösel kell neli teie alasti keha ja naeratab teile . Lehvitame . Teise käega . Naeratame laiemalt . Tuleme peeglile lähemale ja vaatame teraselt oma hambaid . Katkume kulmukarvu . Otsime punne , mida pigistada . Lõpetame selle suu laiali irvitamise ja laseme lehvitava käe ka alla . Aitab lollustest . Kui naabrid teada saaks , müüks nad oma korterid maha ja koliks linnast ära . Mida ma üldse tean oma naabritest ? Mitte midagi . Ainult seda , et ühel pool elab keegi noor tüdruk , keda ma vaid vilksamisi näinud olen , ja teisel pool noor abielupaar . Avan vaikselt korteri välisukse ja kuulatan . Vaikus . Keegi ei pea peretüli . Tipin kiki-varvukil noorpaari ukse taha ja kuulatan . Ei kakle , ei seksi , ei vahi telekat . Tipin mööda külma koridoripõrandat tüdruku ukse taha . Teeb sama asja mida noorpaar . Magab ja ei aima , et nende naaber kuulatab neil ukse taga . Õndsad inimesed . Kiirustan tuppa , sest jalad hakkavad külmast juba ebamugavalt valutama . Terve mõistuse võit haige uudishimu üle . Helistaks politseisse ja ütleks ilusti oma nime ja aadressi ja kurdaks , et kõrvalkorterist oli kuulda paari kiiret tumedat mütsu , kiljatust ja siis vaikust . Politsei tuleks kohale , ajaks majarahva üles , ohvreid ei oleks , kõik oleksid pahased , situatsioon lõppeks ja kõik kobiksid kodudesse tagasi . Veel tükk aega oleks tunda , et maja susiseb pahameelest . Politsei läheks oma poolelijäänud pontšikut sööma ja kiruks hulle , kes ei näe magada ja luuravad igavusest teiste uste taga ja siis helistavad politseisse , et unetusest valehäiret teha . Ronisin resigneerunult voodisse . Homme on ka päev , ja uni tuli , nagu arvata ei olnud . See oli imelik unenägu . Väga tähenduslik , seda kindlasti . Aga imelik selle poolest , et midagi ligilähedastki polnud ma kunagi näinud . Tavaliselt mu uned kordasid ennast . Teemad ja kujundid ja kohad . See oli eriline . Seisin kaaslasega keset ajavälja . Risti üle välja läksid jäljed . Nagu rada , mis on tehtud värskelt sadanud lumele . Keegi on läinud . Aga need olid teistmoodi jäljed . Neist õhkus jõudu , neis oli energiat . Aeg mäletab ja aeg annab mulle seletust olnust . Ma mäletan ka seda minevikku , kus ma ise kohal ei olnud . Siit läksid Suured . Suured on need , kes kannavad meie vaimu . Üksteise järel , täpselt eesmineja jälgedes , et ümbritsevale võimalikult vähe tüli teha . Tunne on see , mis jääb . Aeg lükkab hiljem jäljed siledaks . Siis on kõik jälle nähtamatu . Mõnel on laegas käes , mõnel on pasunad huulil ja nad puhuvad üllast viit . Tam-tamm , tam-tamm , meenutan rütmi , mille saatel nad läksid . Või tulid . Ilus oli vaadata nende nägusid , mis kiirgasid sooja valgust . Pilk kindlalt ees , tulevikus . Need , kellel pole pasunaid , kordasid vaiksel häälel : " Se vai omma se — ou fa nana je . " Mantra . Või siis lubadus . Pigem lubadus . Ja kas ma peaksin aja peale kuri olema , et see kui tagurlik kustutab olevikust selle ülla rea ja laseb kaduda nende jälgedel . Kui palju on ajas pimedaid inimesi ? Neid , kelle elu ja olemine koondub nende ümber ajaliselt , kus mäletatakse eilset või eelmist nädalat oma elust , viimast sõda . Ei mitte ilmasõda , aga tüli naabriga . Vaatan Suuri ja nutan pimedate pärast . Kas ma olen ülbe , et mulle on antud näha seda rongkäiku ? Ei , aga uhke küll . Viipan kaaslasele ja jooksen jälgede poole . Minek . Mis sest , et samm on lühem kui jälgedel . Mis sest , et lõõtsutama võtab . Ma parem olen väsinud ja seal , kui puhanud ja siin . Ma ei vaata tagasi , aga ma tean , et mu kaaslane viipab mulle ja ei saa aru , miks ma mööda tühja põldu jooksma pistsin . Jää hüvasti . Ma ärkan hommikul selle peale , et ma ärkan üles . Õhk on unesegane , keha on unesodine , linad on sassis ja tekk on risti . Astun PAREMA jalaga voodist välja . Ma ei tea , kas inimesed on ebausklikud ja astuvad parema jalaga voodist välja , kui see neil meelde tuleb . Mul ka iga kord ei tule , aga siis , kui tuleb , siis astun . Või tänaval kanalisatsioonikaevu luukidele . Pidi halba õnne tooma . Ma leidsin parema põhjenduse , miks neile mitte astuda — võid sisse kukkuda . Ja katkised luud tähendavad kindlasti midagi muud kui katkine klaas , ehk siis ebaõnne . Niisiis , parema jalaga . Astun peaaegu oma käekella peale . Vasaku jalaga astudes oleks hoopis teisele poole sattunud . Võib-olla on vanarahvas asjast valesti aru saanud ? Ehk tulebki vasaku jalga astuda ? Terve ajalugu on kehvasti läinud , aga tarkurid lohutavad , et oleks " vasembaga " astunud , oleks veel hullemini läinud . Keegi ei julge vastu ka öelda , räägib ju küla sepp , kes räägib alati vähe , ja seetõttu arvavad kõik , et ta on kõige targem mees . Tegelikult räägib ta sellepärast vähe , et ta mõtleb , mida järgmiseks sepistada . Kodus küsib see kõige targem mees oma naiselt , et mismoodi me nüüd siis edasi elame . Naine küsib lastelt ja need käivad murelike nägudega ringi , sest lapsed võtavad selliseid asju väga tõsiselt . Nad ei leia vastust ja kunagi küsivad nad omakorda oma lastelt ja nii ongi terve rahvus murelike nägudega , kortsud on meil tõutunnuseks . Lapsevanemad peaksid ettevaatlikumad olema , eriti küla sepp . Ehk siis , ma astusin parema jalaga voodist välja . Lonkisin vannituppa ja vaatasin läbi oma unesodiste silmade oma unesodiseid silmi . Punased . See on kas magamatusest või siis sellest , et ma öösiti käin teiste ukse taga paljajalu paterdamas . Lasen alumiiniumsilindrit pigistades plastmassitükile , mille ühes otsas on poolpehmest polümeerist peened pulgad , veidi valget piparmündimaitselist abrasiivainet ja topin selle endale suhu . Seda plastmassipulka edasi-tagasi liigutades ajan selle valge mögina suus laiali ja hõõrun mõnest kohast öö jooksul hammastele tekkinud valkja püdela aine lahti ning kogu see protseduur tagab mulle enesekindla tunde terveks päevaks . Muidugi juhul , kui ma vahepeal küüslauku ei söö . Aga seda ma ei söö õnneks kunagi . Järgmine tegevus peaks olema köögis midagi endale hamba alla vaadata , siis riided selga ajada ja minna asjatoimetusi tegema , aga kahjuks on mul täiesti meelest ära läinud , mida ma tegema pidin . Vaatasin aknast välja . Seal ei toimunud mitte midagi . Siis meenus mulle kusagilt kuuldud tähelepanek , et kui öösel näed und ja see on sul ärgates meeles , siis aknast välja vaadates see ununeb . Kindlasti võib see ka kehtida ärkveloleku kohta . Aknast välja vaadates ununeb mõeldu või mäletatu . Vaatan teiste kodude akendest sisse . Akendest sissevaatamine ei too mälu tagasi . Kõik , mida me teame , me teame . Olevik on ka üks imelik asi . Kui meile tundub , et kõik asjad on siledad ja sujuvad , eriti aeg , siis väga teraselt vaadates see nii ei ole . Aeg on hüplik . Nagu valgus , mis prismast läbi lastes pole sujuv , vaid koosneb imepeenikestest joontest , mis kaugemalt vaadates sulavad üheks , on ka aeg nagu väike jänes , kes liigub väikeste hüpete kaupa . Hopp , hopp-hopp . Aju registreerib hetki ligikaudu <arv> korda sekundis . See on piisavalt tihti , et aeg tundub meile katkematu voona . Katkeb ta näiteks siis , kui narkoosi all oleme . Ja need <arv> korda tekivad lõpmatutest kordadest , kus ei ole konkreetsust . Hea näide mittekonkreetsusest on suvaline puldist peetud kõne või siis juhtum , kus me võtame kassi ja paneme ta kingakarpi . Jätame karbi tühja tuppa ja käime vahepeal ära . Tuleme tagasi ja nüüd on kaks võimalust : kass on karbis ja kassi ei ole karbis . Kehtivad nagu kaks võimalust korraga . Ning me ei saa enne teada , kui ei vaata , aga vaatamisega rikume karbi ja kassi dualismi . Kuni me ei käi jälle ära , et kass saaks kas karpi minna või sealt välja tulla . Aju koosneb neuronitest ehk närvirakkudest ja närvirakud omakorda mikrotorukestest , mis on pidevalt kass-karbis/karbist-väljas seisus . Umbes iga <arv> millisekundi jooksul saab neil sellest villand ja nad vaatavad karpi . Lisaks vaatavad nad veel kõrvalkarpe ka . Ja hulga peale kokku jõuavad siis selgushetkeni . Ning hetkest hetke hüppamine ongi meie olevik ja tänapäev . Just nimelt hüppamine , sest kui me vaatame aega väga teraselt , siis ei näe me mitte sujuvat jõge , vaid üksikuid diskreetseid punkte . Ning aeg hüppab punktilt punktile . Muidugi , me peame väga lähedalt vaatama , näiteks nii lähedalt kui need mikrotorukesed . Siis kui me magame , ei vaata enamik neist karpi , ja kui me oleme ärevil , siis vaadatakse peaaegu poole tihedamini kasside järele . Lihtne , eks ole ? Ma vaatan välja ega näe seal ühtegi kassi . Kui me juba oma ehituselt oleme sellised udud , siis mismoodi saab meilt nõuda konkreetsust või selget seisukohta ? Samamoodi kui kassiga võib olla abikaasaga köögis . Või tööl . Ja mõne aja pärast ei ole me enam kindlad , et meil on abikaasa . Või kui on , siis kas ikka tööl . Ning kui me kontrollime ja helistame talle tööle , siis selgub , et teda ei ole seal . Ja kui teda seal ei ole , siis kus on see karp , kus see kass parasjagu magab . Armukese osas võime öelda , et kuna me ei ole teda kunagi näinud , siis võib ta olemas olla ja võib ka mitte olla . Kui nad sulle just voodis vahele ei jää , siis on armuke igavesti kvantseisus . Vaatan aknast välja . Kasse pole . Hävitan külmkapi kvantseisu piima suhtes , avades külmkapi ukse ja leides , et piima ei ole . Telefon heliseb . Võtan toru . Vana hea tuttav räägib kahe kile vahele pandud süsiteradele , need muudavad oma asukohta ja seeläbi kogu söeterade takistust , see kantakse mööda vasktraate juhtmerõngani , mis hakkab siis vastavalt võnkuma ning ma kuulen oma vana tuttava häält . Tal juhuslikult vaba päev ja et peaks minema ringi tuulama ning päeva parajaks tegema . Juhuslikult ei ole tal kunagi vaba päeva ja päevad on tal niigi parajad , järelikult on tal midagi valesti . Vaatan aknast välja ja nõustun . Ta on poole tunni pärast ees . Pärast mõningast ringisõitmist linnas võtame suuna linna ääres asuvatele tuhamägedele . Need on oma suuruse pärast juba vaatamisväärsused . Jätame auto mäe jalamile ning ronime mööda linttraktori jäetud roopaid ülespoole . Tuul võtab meie jalge poolt üleskeeratud tolmu kaasa ja viib selle eemale . Mõtleks , mis tunne võib olla tolmuterake . Lamad , ehk isegi aastaid , teiste endasuguste kõrval . Räägite oma tolmujutte ja loete pilvi . Ühel heal päeval tulevad suured , vajutavad mõned veel sügavamale kokku , mõned üksikud tõstavad õhku ja annavad neile hoo . Siis tuleb tuul , päästja , edasiviija . Lehvitad veel teistele tolmuteradele ja lendad eemale . Mahajääjail on alati raskem — ikka needsamad tolmud ümberringi , vana kaader , vahelduvad aastaajad , lugematud pilved . Mitte midagi uut ja nüüd korraga veel midagi vähem . Minejal on kergem . Uus ümbrus , laiem silmaring , uued tolmuterad uues kohas . Meie aga astume tipu poole . Üleval selgub , et ei olegi tippu , on vaid suur platoo , mille linttraktor on edasi-tagasi sõites ja tolmu põrmu tallates tekitanud . Tolmuterad eriti tihedalt üksteise vastas . Ma ütleks isegi , et intiimsesse lähedusse lükatud . Traktorist vaevalt sellele mõtles . Või siis mõtles . Miks ei võiks olemas olla meest , kes on õnnelik tolmu üle ja selle üle , et saab iga päev tolmuterasid üksteisele lähemale lükata . Tolmuterad nagu rõõmurullid . Terve mäetäis rõõmu . Ja miks ei võiks olemas olla meest , kes ehitab lennukit , et olla nagu need lendu tõstetud tolmuterad . Mulle meenus mu unenägu . Kas jumalad käivad ka niimoodi mööda elude välju ? Astuvad pikal rahulikul sammul , elutuul puhub pärisuunas , saatused saavad muudetud . Terve mäetäis elusid ja saatuseid . Mõned jõuavad tippu . Aga ainult selle hinnaga , et enamus on aluseks . Tõmbad kedagi kaasa , tekib sinna kohta auk ja keegi vajub asemele . Siis tuleb börsikrahh , see tähendab vihm . Ma mõtlesin vihma . Mehed seisavad ja lasevad piiskadel langeda . Esimesed piisad imetakse kiiresti tolmu , mõned piisad saavad endale tolmuse kesta ja veerevad mõni aeg mööda kallakut allapoole , kuni silmist kaovad . Tolm saab märjaks , maa muutub mudaks . Vaatame vana tuttavaga teineteisele otsa ja naerame vihmas . Ma ei tea , et ta mõtles , et mägi võiks olla kõrgem kui pilved , siis me poleks märjaks saanud , ja et ta jättis auto katuseluugi lahti ning vihm sajab arvatavasti sisse ja kastab märjaks paberi , mille ta tüdruk oli talle täna jätnud ja milles oli kirjas , et ta jätab ta maha . Ja et see kiri oli kirjutatud tindiga ja kui see saab märjaks , siis muutub see loetamatuks , ja kuigi sõnum jääb , muutub see sõnadest sümboliks ja lakkab olemast nii valus . Sõnad teevad haiget , arusaamine annab halastust . See äratundmise kergus võttis veidi valust ja vihm paitas lohutuseks pead , ja see oli nii kerge tunne ning näed , ka mu tuttav naeratab mulle . Ma naeratasin talle vastu ja me puhkesime naerma . Naer kandus üle mäe , vihm kallas üle meie , päike paistis pealpool vihma ja meie naerus oli päike . See oli väga vabastav päev . Alla autosse jõudes olid istmed parajalt märjad ja istmete vahel oli tindisegune paberileht , mille mu tuttav kokku kägardas ja aknast välja viskas , heitmata sinna pilku . See on hea mõte visata asju minema ilma neid vaatamata . Äkki tuleb muidu veel midagi meelde ning ei viskagi ära . See oli õnneks tema asi . Ma veel ütlesin , et mis sa loodust reostad , aga ta ütles , et see on paber , looduslik materjal ning kõduneb kenasti , saab kiirelt looduse osaks . Loodus ei muuda ajalugu , sest loodusel ei ole ajalugu . Meil on ja meie muudame . Tema muutis minu oma , et mind kaasa kutsus , ja mina muutsin tema oma , naeratades talle õigel hetkel . Lennumasina ehitamisest ei tulnud täna midagi välja . Ma olin hetkeks vaba oma tahtmisest ja igatsusest lennata ning ma võtsin vaba päeva oma unistustest ja kutsusin ennast külla oma sõbrannale , kellega oli välja kujunenud selline iselaadne usalduslik suhe . See on vastastikune vaikiv valmidus . Me ei suhtle intiimtasandil , selle me jätame vaikides ja sõnadevahelistes pausides välja . Jäin tema juurde ööseks . Me lamasime koos teki all , näod teineteise poole ja hästi ligistikku , ning rääkisime , millega me viimasel ajal oleme hakkama saanud . Tal oli meeles mu plaan lennukit ehitada ja ta mäletas , et ma olin lahku läinud , ja ta mäletas üldse kõike , mida ma talle rääkinud olin . Ja ka seda , mida mulle tundus , et ma pole talle rääkinud . Mul ei olnud tema kohta midagi meeles peale selle , et ta oli vististi töökohta vahetanud ning töötas nüüd juhi abina . Aitab igapäevaselt rooli hoida ehk . Eelmises töökohas oli ülemus talle kuldsõrmuse kinkinud ning tüdruk oli esitanud järgmisel päeval lahkumisavalduse . Tema jaoks ei olnud töö ja eraelu segiajamist , eriti veel mehega , kellel oli naine ja selle naisega kaks last . Ning ta ei viitsinud oma aega raisata madala enesekindlusega mehe peale , kes selleks et läheneda peab endalt tähelepanu kuldesemetega eemale viima , et siis kobamisi ahistada . Pärast töölt äratulemist tegi ta endale kuuma vanni , et mõtteid koguda ja maha rahuneda , et mitte ülemuse naisele helistada ja öelda , et ta peaks oma mehele loengu pidama hetkenõrkustest ja sellest , kuidas neist hoiduda . Sõrmust ta tagasi ei andnud , see oli tasu õpetuse eest , mille mees sai . Vaikimise kuld . Kulla kohta teadsin ma nii palju , et see on kallis metall ning meeldib tüdrukutele väga . Kindlasti on väga romantiline kinkida kullast ehteid . Veel romantilisem on kinkides rääkida , kuidas kuld tekib ja milline on kulla päritolu . Kuld keedetakse valmis tähtedes . Suured gaasipilved kogunevad gravitatsiooni mõjul kokku . Kokku tõmbudes suureneb rõhk ning tõuseb temperatuur . Mõne aja pärast on rõhk ja temperatuur nii kõrged , et see tomp süttib ning saab täheks . Tähe sees tekivad juba raskemad elemendid , metallid , teiste seas ka kuld . Täht elab miljoneid aastaid oma elu ja põleb , kuni kütus otsa saab . Aga kuna sisemine rõhk on suur ja väljastpoolt pole enam midagi seda tasakaalustamas , täht plahvatab ning paiskab end maailmaruumi tükkidena laiali . Need tükid leiavad tee planeetidele või on isegi planeetide sünni juures , ning nii jõuab kuld meieni . Iga gramm on pärit tähtedelt . Iga sõrmuse materjal on valmis keedetud tähekatlas . Seda ta ei teadnud ning oli väga üllatunud . Ehk oleks ta töölt lahkumise suhtes mitte nii kategooriline olnud , kui ülemus oleks talle seda kõike rääkinud . Aga ilmselt siiski . Hetkeromantika ei asenda aastaid usaldust . Siis tekkis jälle see kõikehõlmav paus , kus me kuulasime teineteise hingamist ja omaenda mõtteid . Õnneks oli meil mõlemal parajalt uni ning me jäime selles pausis magama . Või nii meile vähemalt tundus . Meie alateadvused aga alles siis ärkasid . Me rääkisime oma mõtetes edasi . Magades on aju samamoodi töös kui ärkvel olles , selle vahega , et meie teadvus ei sega alateadvust pidevalt ning laseb sellel kõnelda ja kuulata . Sest kui inimesega suhelda , päevast päeva , siis ta ei saa ikkagi sulle nii lähedaseks kui inimene , kelle kõrval sa magad . Kas see on hommikune unehõnguline ärkamine või öösel magades tajuta tunne , et keegi on kõrval , ma ei tea . Aga järgmisel hommikul ei olnud me enam vaikivad oma pausides , need kandsid sõnumit , mida me kehad olid öösel vahetanud . Nimelt ei teadnud me kumbki , et keset ööd oli tema käsi puutunud vastu mind , ma olin ta kaissu võtnud ning tundnud , kui armas ta on . Ta käed libisesid ümber minu , ta tahtis mind , tema keha tahtis minu keha , tema aju jagas käsklusi tema kehale , et mulle lähemale liikuda . Ma võtsin ta tugevasti kaissu ja tundsin igatsust ta järele ning ütlesin , et ta on armas . Kallistasin teda veel veidi ning lasin ta õrnalt lahti ning magasin edasi . Ma ärkasin korraks selle peale , et patja kohendada . Tema oli korraks ärganud sellest , et oli mind puudutanud , ning jäi siis uuesti magama . Me kumbki ei mäletanud , et me olime kallistanud , me kumbki ei teadnud , kui väga me teineteist tahame . Ma ärkasin kohvilõhna peale . On olemas igasuguseid ärkamisi . Toredaid ja karedaid , nagu näiteks äratuskella peale , kus vedrumehhanism taob väikest metallhaamrikest vastu plekkpoolkerasid , ning see tirin toob meid unest reaalsusesse , kust me tahaksime põgeneda , sest see haamrike teeb põrgulärmi , aga me ei saa , sest me peame ärkama . Kohvilõhna peale ärkamine on üks magusamaid . Veel magusam on ärgata seksi peale , aga kohvi peale ärkamine on kohe üks magususelt järgmisi . Võib-olla on magusam ärgata selle peale , et lüüakse vahukooretort näkku , aga ma ei usu eriti . Ma ei taha ärgata nii , et ma kleepun vahukoorest . Kohv oli koorega , mis tegi ta eriti mõnusaks . Tühja kõhu peale ei ole mõtet musta kohvi juua . Tekitab maohaavu ja paneb käed värisema . Kumbki ei ole eriti popp asi . Tegin silmad lahti ning naeratasin oma esimest naeratust . Kuigi hommikuti on suu paks ja nägu ei taha alluda korraldustele , tuleb naeratus alati välja , sest see on loomulik . Loomulikud asjad ei ole teadlikult tehtud , kuigi me neid tajume õnneks ikka . Tõstsin end voodis istukile ning võtsin vastu tassi kuuma kohviga , mis mulle ulatati . Nagu oleks mao antud õuna naiselt mehele edasi ulatatud . Me harjume hommikuse kohviga ära , eriti mina . Mulle meeldib kohvi juua . Ma teen ise väga head kohvi ja hea on nautida midagi ergutavat ja mõnusat ning isetehtut . Sama hea on nautida kellegi teise poolt tehtud head kohvi . Hõrk aroom , tugev maitse ja magus järelmaitse on kõik , mida üks ärkav mees võib hommikust tahta . Naine vaatas , kuidas mees jõi lonkshaaval tassi poolenisti tühjaks . See oli esimene tassitäis tasside täitest , mida ma tema juures hommikuti jõin . Ma tulin tema juurde ka järgmisel õhtul . Ma olin päev otsa rahmeldanud garaažis lennuki kallal , tõstes mootorit keresse , et paika panna võimalikud kinnituskohad ja tugevdused . Need pidi varakult ära kaardistama ja planeerima , sest need on kõige põhilisemad konstruktsiooniosad . Kui juba tiivad küljes , siis pole enam võimalik mootori asendit muuta . Samuti on keeruline panna lisatugevdusi olemasolevasse võrestikku . See on nagu pooliku suhte lappimine — jääb püsima , aga armid jäävad . Ja kui armastuses vana arm ei roosteta , siis lennunduses , ma arvan , vanad armid roostetavad ja lipp lipi peal ja lapp lapi peal tähendab rumalusest tingitud õnnetust . Ma tulin tema juurde ka järgmisel õhtul , sest mulle meeldis ärgata ta kõrval ning juua hommikul tema tehtud kohvi . Tal oli imeline oskus ärgata ilma äratuskellata , ilma nende haamrite ja taldrikutega asjanduseta , ning libistada ennast voodist välja nii , et ma ei ärganud . Vahel ma ärkasin korraks selle peale , et voodi oli tühi . Siis ma libistasin käed laiali tema poolele , surusin oma näo ta patja , mis oli tema und täis , haukasin sealt paraja tüki ning magasin ta unelõhnas edasi , kuni ta tuli hommikuse kohviga , mis mind üles ajas . Ma ööbisin tema pool järgmised kaks kuud . Ta tegi korduvalt ettepaneku , et ta teeb mulle teise võtme , et äkki tahan ma vahel varem koju tulla , aga mind hirmutas sidusus , sest ma teadsin , et ma olin ju lõpetanud eelmise suhte just lennuki pärast . Ma ei saanud ehitada kahte lennukit korraga , ühte garaažis ja teist temaga . Mul ei ole praegu südant , mida jagada . Ma usun , et suhe on selleks , et mõlemad kui kaksiktähed tiirleksid ümber ühise raskuskeskme ehk elu . Minu elu oli sel ajaperioodil elatud kaheks . Mu unistused , minu unistused , olid minu , minu esimene elu . Kõik väljaspool seda oli minu teine elu . Imelik , et inimesed oskavad oma elu üldse lõikudeks ja osadeks jagada . Nagu tordi . See tükk mulle , see sulle . Pigem on meie elu nagu kissellipott . Kulbiga tõstame kõigile . Ja mida rohkem tõstame , seda vähem jääb potti , ehk endale . Endale on see kvaliteetaeg , mis me veedame unistades , mõeldes , aknast väljavaatamises , tehes asju , mida me tõesti teha tahame . Mina olin oma poti lennukisse tühjaks kallanud . See oli minu aeg . Ja teistele paistsin ma seetõttu tühja potina . Kõmisev ja läikiv elu . Ma arvan , et see tuttav tüdruk ootas , kuni mul saab küllalt sellest vineerisaagimisest ja vormidest ja mudeliehitusest ja mootori putitamisest . Et kord saabub päev , kus ma enam ei viitsi garaaži minna . Päev , kus lennumasin muutub number kaheks ja isiklik elu muutub number üheks . Ja oma öiste kallistustega , mida me kumbki ei mäleta , ning kohvisoojase ärkamisega on ta mulle lähedaseks saanud . Ma tean , ma tean , naine . Osa minust tahab samamoodi olla hea mees ja armastav abikaasa ning truu kaaslane eluteel . Aga praegu , praegu ei ole antud aega selle jaoks . Praegu olen ma kinni oma unistustes , sest need on minu unistused . See on kõik , mis mul on jäänud veel peale vahel harva käiva peavalu . Need peavalud käivad hästi harva ja kestavad väga lühikest aega , aga nende jooksul suudan ma alati eksistentsialismi kalduda , arutleda selle üle , mis juhtuks , kui mu pea plahvataks , kui mu aju ütleks , et ta enam ei kannata seda valu ning lülitaks end mõneks hetkeks välja . Neil hetkedel ei jaksa isegi vaadata enda ümber . Pea tundub katsudes olema hell ning habras . Vahel aitab , kui ma tõusen turiseisu või lausa pea peale . See tõusmine iseenesest on väga valus . Tunne on , nagu tahaks aju pealuust välja tungida , süda peksab verd veel juurde , ning ma lausa tajun , kuidas kolp ragiseb . Ma pean mingi pool minutit pea peal seistes vastu . Siis lasen end aeglaselt alla ning laman paar minutit . Mälestus valust tuikab veel peas , aga valu ise on kadunud . Mitte alati , aga enamasti see töötab . Selle õpetas mulle üks klassivend , keda vaevasid migreenihood . Ja ma ei kavatse , vähemalt praegu , oma unistusi jätta . Ka minu aeg tiksub ning mul on konstitutsiooniline õigus suurele osale oma ajast . Aga veel sellest migreenihoogude all kannatavast klassivennast . See situatsioon , kus sa istud inimese vastas ja sa näed ja sa tajud , et tal on kohutavalt valus , on õudne . Sa ei saa mitte midagi teha , et tal valu üle läheks . Me proovisime sooja ja külma dušši , massaaži , pea peal seisu , külma piima , sooja teed , kuuma kohvi — mõnikord mõni asi neist aitas , enamikel juhtudel ei aidanud miski . Inimesel võiks olla lisaks olemasolevatele tajudele veel valujagamisvõime . Mitte ainult sõbrad ei saaks sellest kasu , vaid maailm muutuks ilmselt tervenisti paremaks . Mis saaks kurjast diktaatorist , kui vaevlevad inimesed oma valu talle saadaks ? Keerduks kringliks ja sureks ilmselt ära . Läbi mu klassivenna valu saime me päris headeks tuttavateks . Rääkimine ei teinud valu , nii et meil oli aega pikalt rahulikult istuda või vedeleda ning vestelda . Tema huvi oli fotograafia . Ta tahtis pildistada ettekujutusi , nägemusi ja inimeste lootusi . Ta püüdis fotole saada tundeid . See oli kindlasti sama keerukas kui minu püüd lennata . Ta käis palju ringi , fotoaparaat taskus valmis , ning uuris inimesi . Enamikel juhtudel jäi pildile see , mida ta nägi , ja mitte rohkem . Kui ta neid pilte teistele näitas , nägid nemadki hetke tema nägemisest . Kaadrist väljaspool polnud midagi . Ilus taust võis olla pilt ja kena ettekandja statist . Kusagil hüüdis keegi " stopp " ning kõik jäid liikumatuks . Välgust sähvatas ere valgus , tuues esile kõik tumedamad kohad tegelaste nägudel , siis see kustus , filmilint oli jõudnud piisavalt haarata footoneid , katik sulgus , lint keriti automaatselt edasi . On meie õnn , et filmilint näeb maailma peaaegu nii nagu meie . Mõtleks , kui ta ajaks punase ja sinise värvi segamini ? Või näeks kõiki punaste ninadega ? Või suurte kõrvadega . Pilti tehes oleme me kõik tegelenud aja külmutamisega . Me käime üksteisel külas ja siis , kui teevesi kuumeneb ja meie jutud on lõppenud tegelikult terega , vaatame me koos neid hetki , mida peeti tarvilikuks jäädvustada . Mul on endast palju pilte . Mulle meeldis pildile jääda ning nii ema kui ka isa olid alati valmis oma ainsast sõnumi edasikandjast pilti tegema . Mõned pildid on lausa sellised , et mõtled , miks selle üldse pidi tegema , selles hetkes ei olnud midagi . Osad pildid on tähtsamad , sest just siis juhtus midagi . Sain aasta vanemaks , sain jõulukingi , kiskusin naabrimehel jõulumütsi peast , panin tädile knopka istumise alla ja ta sai mu kätte , tõreles minuga ja ma hakkan just nutma puhkema , jooksen esimest korda merre , astun esimest korda esimesse klassi , mängin koolietenduses porgandit , istun klassis tüdruku kõrval , mängin naabripoisiga liivakastis , loen puldist luuletust , ja sajad teised momendid . Kindlasti on neid endal hea kunagi tulevikus vaadata . Samas ka nii kurb . See olin mina . Siis olen ma vana mina . Praegu , just praegu on hea vaadata ette ja taha . Nagu oleks see laps ja see rauk üks inimene ja mina teine . Ning ma mõistan neid mõlemaid väga hästi . Miks laps tahab suureks ja vana tahab nooreks . Mul on need mõlemad . Me joome vaikides kohvi ja ma ei tea , et ta ei tahagi mind endale . Ta leiab lihtsalt , et üksi on igav olla ja et minu kõrval on hea magada , sest ma ei aja talle käsi külge , lõpuks ometi üks tõeline meessõber , kes on tõesti sõber ning ei mõtle sellele , kuidas ta pükstesse ronida . Ta ei mäleta samamoodi neid öiseid kallistusi . Vahel ärkab ta vaid selle peale , et ta käsi puutus korraks vastu minu kätt . Ta ei ole süütu . Ta magas esimest korda huvi pärast . Ta tahtis teada , mis tunne on tunda kedagi enda sees . See oli tema poolt hulljulge samm . Peab olema suur usaldus , et sa lased kedagi enda lähedale . Avad oma süle ning lubad kedagi enda lähedale , vastu oma kõige puutumatut paika . See oli samasugune tunne nagu siili käes hoida . Sajad pisikesed nõelad nagu nõelavad ja teevad haiget , samas ei ole see valu nii suur , et käe ära tõmbaks . Hinge ei rebitud , ta usaldas noormeest . Noormees usaldas teda . Noormees oli küll pettunud , et ei tulnudki nii palju verd ja et tüdruk ei karjunud nagu orav rattas , nagu puuritaks teda pooleks . Tüdruku silmad naersid . Sest ta sai teada saladuse . Ta sai teada , mis tunne on olla naine . Kuigi ta ei tundnud ennast naisena , vaid noore neiuna , oli ta ometigi selle teoga sisse pühitsetud . See on ordu , kust ei ole tagasiteed . Me jõime vaikides kohvi ja mõtlesime omi mõtteid . Mul jalg oli teki alt väljas ning lebas hommikuses päikeses . Ta vaatas mu jalga . Ise kõlgutas ta oma jalga voodi äärel . See jalakõlgutamine tõi mulle meelde katse , mille keegi teadlane oli kunagi teinud kahe kellaga . Nimelt , kui võtta kaks samasugust pendliga kella ja panna nad kõrvuti käima sünkroonis , siis mõne aja pärast lähevad nad rütmist välja , kuni selle hetkeni , et pendlid liiguvad vastandfaasis . Ehk siis kui üks pendel liigub vasakule , siis teine paremale ja vastupidi . Fenomen , mida ei suudeta seletada siiani . Sealt edasi mõtlesin ma inimestele , ehk siis tegelikult endale ja talle , et kui nad koos magavad , siis on nad nagu kellad , tiksuvad öös oma rütmi . Kui nad niimoodi kõrvuti magavad , hakkavad nende pendlid liikuma vastandrütmis . Inimesed on muidugi keerukamad ning neil ei ole pendleid . Või noh , teatud kehaosad võivad kõlkuda küll , aga see pole see . Kas siin ei peitu osa võtmest , et inimesed kasvavad kokku . Nad käituvad ühtemoodi ja mõtlevad samamoodi ning aja jooksul tekib neil tunne , et nad ei saa ega taha ega oska ilma teiseta . Sel ajal kui nad magavad , sünkroniseerivad nende ajud oma pendleid ja mõjutavad teineteise sisu . Ühe mälestused mõjutavad teise omi . Kui ühel oli põõsas ja teisel põder , siis aastate pärast on ähmaselt meeles , et põõsas ragistas põder . Teine mäletab , et oli põdrakujuline põõsas . Või midagi muud . Ma naeratasin endamisi ja ta naeratas mulle vastu . Ma ei saanud kunagi teada , mida ta mõtles tol hetkel . Kui me võtame suure sületäie heinu ning kõnnime mööda teed , siis aja jooksul hakkab sületäis pudenema . Ma olin sootuks unustanud oma koorma ning polnud juba nädalaid garaažis käinud , kui õled hakkasid pudenema ning ma üha tihedamini mõtlesin lennumasina peale . See pole mu sihtmärk , vaid mu saatus . Ma pean minema . Panin end riide ning sulgesin enda järel ukse . Õhtul olin ma tagasi . Mul jäi midagi nägemata , sellepärast . Me läksime voodisse , milles olid värsked linad ja kohevaks klopitud padjad . Ma libistasin ennast linade vahele , surusin käed padja alla ning vajutasin näo patja . Rammestus vajutas mu keha vastu voodit ja ma tundsin , kuidas päeva paine läks riburada minust minema . Vahelejäänud lõuna helistas maole , kes toru vastu võttis ning korises vastuseks . Kuna oli juba peaaegu öö , pani ta toru ära . Selg vajus pikkamööda sirgeks ning hingamine vajus pinnapealsemaks ning ma hakkasin oma südamelööke kuulma . Tüdruk tuli paljajalu paterdades vannitoast ning enne voodisse tulekut käis vaatas aknast välja . See oli algakord unesegasele ööle . Kõigepealt ei tule und , sest ma tunnen , et midagi suurt on õhus . Miski , millele ei oska nime anda . Nagu lennutaks nähtamatut tuulelohet ning kohe-kohe on kohale jõudmas suur tuuleiil , mis rebib lohe su käest ja sa ei näe , kuhu ta lendab , ainult peenike nöör , mis sind sellega ühendas , viskleb tuules ning kaob kiirelt silmist . Sel ööl magasin ma unetükikeste kaupa , ma vaatasin pidevalt kella ja mul oli tunne , et seierid ei liigu ning numbrid vahetavad omavahel kohti . Sest alles oli pool kolm öösel ja nüüd on veerand kaks ja nüüd on täpselt kolm . Väljas ei lähe valgemaks , vaid vilgub kogu aeg , tuul tahab aknaid eest ära viia ja kuu tiirutab ühe koha peal täpselt mulle silma . Tüdruk magab see-eest õndsa und , vahel taban ta laugude all kiireid silmaliikumisi , ta näeb und . Ma näen und ilmsi , sest mu silmad vilavad samamoodi edasi-tagasi . Ma otsin , kus on mu uni . Siis on jälle hetk , kus ma midagi ei mäleta , vaatan kella , seierid luusivad sihitult ringi ning ma võin vanduda , et ma vaatasin mingi hetk pingsalt ning sekundiseier tegi sammu tagasi . Lohistasin end kööki , et midagi juua . Avasin külmkapi ukse ja valgus lõi mulle uimastavalt näkku , nagu oleksin superstaar laval ning prožektorid jälgivad mind . Teistest eristus selgeks ploomimahl . Külm-karge viljasegu ronis jaheda jutina mu sees allapoole . Ma jõin ahnelt vähemalt poole pakist . Vaatasin köögis veidi ringi ja viivitasin voodisseminekuga , et lasta mahlal allapoole loksuda . Elektripliidi kõrval kapi peal oli veekeetja . Selle kõrval presskann ning kinnine kohvipakk . Need on materjalid hommikuks . Nendega teeb ta hommikuimet . Naeratasin endamisi meenutades ning läksin vaikselt tagasi magamistuppa , unedroomile , lootuses kiiresti magama jääda . Ploomimehu trallis kõhus ringi ning mul oli tunne , et ma olin pool pakki liiga palju mahla joonud . Aga ploomimahl on nagu seks või nagu pähklid või kartulikrõpsud — sa pead minema lõpuni ega saa enne rahu . Lamasin voodis ja ootasin und . Parema käe biitseps tõmbles . Vasak silm hakkas ka korraks tõmblema . Mõtted tõmblesid peas ringi . Kui kohe und ei tule , si ... ... n juba <arv> , aga selline tunne on , et pole sekundi ... ... nina on ka kinni ... Kui parema külje peal lamada , siis läheb vasak ninasõõre lahti . Ma ärkan selle peale , et kohvilõhn võtab mul ninast kinni ning puhub sinna kofeiiniseguse " hallllooooo " . Me ei rääkinud sõnagi , aga ta näost oli näha , et ta näeb mu näost , et ma näen ta näost , ja tõepoolest , mida mul oligi öelda . Vaatasin aknast välja ning ma ei näinud ühtegi kassi . Seal oleks võinud olla üks päästev kass , kes oleks käinud kahe jala peal ja löönud trummi , ning ma oleksin saanud olematu jutu mujale viia , aga seal ei olnud . See oli mu elu kõige raskem vaikus . See teeb haiget , kui sa näed teise silmis kirge kustumas . See , kui ise lakkad tundmast , ei olegi nii hull . Asjad toimuvad märkamatult ja sujuvalt . Kuid teise silmis loobumist näha on valus . Ta muutub inimeseks enne sind . Ta muutus selleks , kes ta oli enne minu tundmist . Me ei saa enam hommikuti koos kohvi juua , sest oma tahtmatuse ja suutmatusega tulevikku toredamaks teha tapsin ma temas selle tunde . Nüüd olin ma selle tapmise tumm tunnistaja . Tumm , sest mul polnud mu sõnu . Mu sõnad olid mu mõtetes ja need olid vaid mu mõtted . Milleks teha veel mõtetest sõnu , kui sõnade tegemisel kulub mõte ära ning jäävad vaid paljad sõnad , aga need ei tähenda midagi sellele tüdrukule . Kas see on bioloogiline kell , mida mehed nagu mina kardavad ? Lamavad naise kõrval ja alateadlikult kuulevad kõrvallamavalt : tikk-takk . Mõtled omi mõtteid , mis homme tööl teha ja kuidas — tikk-takk — no mida , ja et peaks minema meestega järgmisel nädalal kalale — tikk-takk — oeh , ja pesumajast läbi enne kojutulekud — tikk-takk — no ei ole võimalik mõelda ega elada , kui teine kõrval tiksub . Ning see tiksumine tähendab vaid ühte asja — ole mees ! Mitte isa ei käsita olla , vaid mees . Naine ei pruugi tingimata last tahta , biokell ei ole alati titetahtmine . Kell näitab aega . Aeg saab meil kõigil ümber . Ma imestan , et meestel sellist kella ei ole . Aga kui oleks , heliseks see vahetpidamata , sest mehel on siin maailmas palju teha . Kuu , maksimum , enne , mitte rohkem Avasin garaažiukse ning ninna lõi kopituse lõhn . Talv oli möödas , lumi oli sulanud , voolanud garaažiukse alt sisse ja sinna põrandale vedelema jäänud . Jätsin uksed veidi paokile , et ruum tuulduks , aga mitte päris lahti , et möödujad ei näeks lennuk keret ning ei hakkaks liikuma kuulujutud , et seal linnaäärsetes garaažides on üks imelik noormees , kes jah , igatahes niipalju kui mu tuttav nägi , et seal oli miskine imelik asjandus tal kokku klopsitud . Kujutage ette , et väike poiss , tulevane silmapaistev teadlane , oleks tulnud ema juurde ning öelnud , et emme , ma siin mõtlesin , kuidas need paralleelsed universumid ikka saavad eksisteerida , ja leidsin , et need vanad valemid ei ole päris täpsed . Emme oleks lapsel hellalt pead paitanud ning talle palderjani andnud , et too maha rahuneks . Pärast oleks lapsel aadrit lastud , et , isverike , need pahad vaimud temast välja saada . Laps oleks nii ära hirmutatud , et suunduks hoopis psühholoogiat õppima . Seal ei edeneks tal aga mitte , sest ta ise on märgitud . Mind on alati lummanud distsipliinid , kus inimene püüab mõista enda ehitust ja käitumist . Paljud õpetatud pead seisavad ühe lahtilõigatud , mitte nii õpetatud inimese keha ümber ning arutavad . Või uurib inimene mikroskoobi all mingeid rakke . Või neidsamu kvantseise . Nagu väike laps nokiks näpuga oma naba ning arutleks — ooo , kas tõesti on see minu keskpunkt , hmm , aga mis edasi , mis paneb mind mõtlema , et see on minu keskpunkt , kas naba teab , mis ta on ? Ma püüdsin keskenduda tööle , mootor vajas puhastamist , tugevdused kinnitamist ning terve lennumasina kere tuli viia niikaugele , et saaks ta mingi värvi alla ning saaks hakata tiibu viimistlema . Hetkedel , kus mu käed olid täis rutiinset tööd , mõtlesin ma tüdrukule kõrvalkorteris , kellega ma olin paar kuud tagasi juhuslikult tuttavaks saanud ja kelle ukse taga ma ka ühel öösel kuulamas olin käinud . Ta oli eriline tüdruk . Ma võisin öelda seda tegelikult iga tüdruku kohta , keda ma kohanud olin . Nad kõik olid erilised , nagu kõik inimesed on erilised . Kaugelt vaadates võivad nad tunduda käituvat ühtemoodi , näiteks suurkontsertide ajal , kui hulk rahvast karjub , kisendab , kitkub karvu . Ma vaatan neid alati kaugelt ja püüan mõista , mis tekitab neis selle kollektiivse küünarnukk-ribide-vahel-tunde . Sest igaüks neist eraldi ei talu mingeid küünarnukke . Aga kui lavale astub mõni kollektiivist eemalolnu , kelle kohta ometigi on kaugelt pidevalt uudised kuulda , siis mass hullub . Nagu Jeesuse tagasitulek . Kui ma ehitaksin oma lennumasinat teisel pool maakera ning siinpool oleks pidevalt katkendlikke uudiseid , kuidas mul läheb ja kuidas ma elan , siis oleks ma ilmatuma visionäär ja igati lugupeetud inimene . Kõmu jõuaks ka sinna teisele poole maakera ning mind lastaks hullumajast jälle välja ehitama , ning lehed kirjutaks veel kord kuivõrd imelist asja ma projekteerin . Lükkasin lennumasina kere koos alusega seina äärde , et teha põrandale ruumi , kus ma plaanisin hakata lennuki tiibu ehitama . Kere on lihtne . Mootor on veel lihtsam . Tiivad on keerulised . Väga . Nad peavad suutma tõsta tervet lennumasinat , mootorit ja lendurit , ehk siis mind . Kui miski on võtmeosa , siis just tiivad . Mootor põriseb ka auto sees kenasti , kere on ka autol kena , aga vahe , kas sa sõidad või lendad , on tiibades . Kuidas ma selle tüdrukuga tuttavaks saaks ? Ligineks klaver-põõsas-trikiga , et tere ma olen su naaber , ega sul ei ole klaasi vett , tead sa tundud nii armas tüdruk olema , ega sa kinno ei taha minna , ega sul soola ei juhtu olema , mul on otsas ? Nagu müügiõpetused ütlevad , esimesed <arv> sekundit on kõik , mis sulle antakse . Selle aja jooksul pead sa jätma endast positiivse mulje . See on aeg ennast müüa ja usutavalt müüa . Labane , et laskutakse tootetasandile . Käitumisõpikud , need mõned , mida ma olen lugenud , ei maini poole sõnagagi seda müügiaega . Pigem rõhutakse stabiilsusele . Ilu igas liigutuses . Pükste kergitamine istudes ei pidavat hea märk olema . Et nagu kooner või nii . Või oli see kergatsite peatükis ? Ei mäleta . Mõõdan vineerist välja tiivad ning märgin lõikamisjooned . Tasapinnaliselt jätavad nad veidi kohmaka mulje , aga tuleb arvestada , et need pinnad painutatakse nii , et ristlõikes on nad nagu allavajunud sabaga tilgad . Kes usub , et tilgakujuline kast tõuseb lendu ? Julgus on rasvane hunt , nagu ütleb vanasõna . Ja hundi rind on karvane . Minu rind ei ole küll karvane , aga ma lähen homme , pärast seda , kui olen tiibade osad välja saaginud ning sõrestiku valmis ehitanud ning kokku liiminud , lasen uksekella ning kutsun ta välja . Ütlen talle täpselt seda , mida mõtlen , ning kutsun ta välja . Kaotada pole midagi . Peale kõige muidugi . Kaotada on kõik . Keegi ei taha olla eemaletõugatud . Küsimuses " kas ma olen piisavalt hea su jaoks " on peidus terve maailm . Sõnastus on muidugi vaba ning igaüks küsib isemoodi " kas sa tuleksid minuga kinno ? " või " mis sa täna õhtul teed ? " . Me astume alasti teise inimese ukse taha , laseme kella , ja siis sõltub kõik juba teisest inimesest , kas ta laseb meid sisse või paterdame paljajalu oma koju tagasi . Ning kui ta laseb sisse , siis alustame me oma uut elu . See on ajaarvamise algus . Kõike uut seostame temaga , kõik vana oli enne teda . Soolatoos ei ole enam soola toos , vaid ese . Soola lisamine käib nüüd nii , et ta võtab toosi , vaatab oma praadi , vaatab minu praadi , näeb , et ma vaatan teda , kallutab pea natuke viltu , naeratab , vaatab soolatopsi ja siis raputab oma praele parajalt . Valged kristallid lendavad vastu kartuleid ja koorekastet , osad ka salatile . Kastmesse kaovad nad kiiresti ära ning lahustuvad , kartulitele ning salatile jäävad nad pärlendama . Ma näen , kuidas ta vajutab kahvliga kartuli pooleks , torkab neli haru külma terast poolde kartulisse ning pistab selle siis tervenisti suhu . Soolatükid kukuvad keelele ning tüdruku nägu läheb natuke krimpsu . Natuke liiga palju soola sai ! Saen ükshaaval vineerist liiste välja . Kui käsi väga krampi kisub , istun , selg vastu seina , ning imetlen oma kätetööd . Kõrvalgaraažis on ka terve päev käinud kõva kopsimine . Nagu teeks keegi tünnist sõela . Väga kumedad löögid . Ei , pigem on see nagu kummihaamriga löömine . Kõmm ja kõmm . Tõsi , heli kostub summutatult , garaaže ühendab ventilatsioon ning sealtkaudu kostub klõmakaid läbi mitmekordse kaja . Ilmselt on keegi isehakanu , kuldsete kätega autode üleslööja . Ma tean garaažide rea algusest üht restaureerijat . Kui ma käisin siia garaaži otsimas , siis sattusin temaga jutule . Tal oli mingi vana romu sinna veetud ning see oli poolpõiki garaažis . Auto ukselt olid polstrid maha kistud ning ta ehitas õhinaga uusi . Pealmine kiht oli kõigil metoodiliselt lahti võetud , nupud ning satsid olid kenasti eraldi karpides ning ootasid , kuni ustele uued sisud pandi . Vanad , papptahvlid või paksem kartong , olid vettinud ning nägid üsna hallitanud välja . Esimeste uste uued versioonid olid juba papist välja lõigatud ning ootasid nahkkatteid . Tagumiste uste sisud olid aga nii läbi , et neid ei saanud enam šabloonina kasutada ning oli näha , et ta püüdis neid kattetükkide ning olemasolevate aukude järgi tuletada . Hariliku pliiatsiga olid vaba käega veetud lõikejooned , mis lubasid eksimuseks nii paar sentimeetrit . Auto kohta ei osanud ta öelda , millal liikuma saab . Nimelt olla mootor kokku jooksnud ning tema seda tööd hästi ei tundvat , aga eks jõuab ka sinnamaani . Uksed ja sisu oli vaja enne teha , sest need lagunesid pea iga päevaga . Kui mootor on katki , siis kannatab veel mõne aja , tal ju õli sees ja kus ta ikka siis läheb . Kui ma teda nüüd kevadel nägin , siis oli auto samas seisus , uksepolstrid olid eest ära seintele riputatud , esiiste oli välja tõstetud ja ta maadles nahkse katte mahasaamisega . Uksekatteid ei olnud ta sellepärast peale pannud , et tuttav mehaanik pidi tulema ukselukkusid üle vaatama , sest need ei käinud korralikult . Terve mu muusikakogu oli läbilõige minu arengust ning minu suhetest . Me laseme teise inimese endale lähedale ning oma helendusega valgustab ta ka me tuba . Näiteks pole seinad enam sinised , vaid rohelised . Lilled pole enam päris , vaid kunst , raamatute asemel on moeajakirjad , kardinate asemel on rulood . Kui ta läheb , siis ta ei pane kardinaid tagasi , vaid jätab inetud kruviaugud seintesse ning riiulid tühjaks . Aga alguses oleme nii valmis ja varmad laskma end voolida . Nagu elav plastiliin hüppame üksteise käte vahele ning laseme endale vormida kostüümid , milles me teineteist näha tahame . Kui siis tuleb aeg need selga panna , selgub , et need ei taha mitte kuidagi selga sobida . Kukepüksid ning hiigelsuured rinnahoidjad . Kirju sall koos musta mantliga . Inimesed vaatavad teineteisele otsa ja kas kobivad kobamisi kostüümidest välja ning lahkuvad , jätmata visiitkaarti , või puhkevad naerma ning hakkavad vastastikku kostüüme parandama . Ma käisin lõuna ajal kodus söömas ning seisatasin oma muusikakogu ees . Minu elu nootides . Ma ei olnud neid ise kirjutanud , aga ma olin need ise kirjutanud . Iga plaat oli mingi tähendusega , iga lugu tähendas midagi mu elust . Kas oleks tark võtta muusikakogu kaasa , kui ennast kõrvalkorterisse esitlema lähen ? Et tere , siin on ka minu eelnev kraam , ole lahke . Kas inimesed ei võiks esimestel õhtutel koos istuda ning muusikat kuulata ? Kui nad liiga tihti vaheldumisi plaate vahetavad , ei peaks enam tulevikus kokku saama . Sest sellest tuleb hiljem ainult pahandust . " Las ma kuulan selle loo lõpuni " on palve , mida vihapimedad ei näe . Olin jäänud mõttesse ning tegin sisselõike kogemata liiga sügava . Rohkem kui <arv> sentimeetrit . Vast pole lugu , selle koha saab liimiga ära täita ja kui vaja peaks olema , siis saab sinna mingi tugevduse või paiga peale panna . Materjali on piiratud kogus lõppude lõpuks . Kui täiesti häda käes , eks ma lähen küsin sellelt autotegijalt . Uksekatted on piisavalt iseäraliku kujuga , kindlasti jäi midagi üle , ning see mees pole mingi äraviskaja mees . Tema on puhas hamster . Tõsi , lahtivõetud lastevoodit ta garaažis ei näinud , aga ega ma seal ka ringi tuhlanud . Seisin niisamuti ukse peal ning vaatasin ja kuulasin . Lõpuks olid mul kõik konstruktsioonidetailid välja lõigatud . Kleepisin põhiraami kokku , kinnitasin paari kruviga ning jätsin homseni kuivama . Ma olin täna palju ära teinud . Kui mõnda aega eemal olla ning tabada siis see õige hetk , millal tagasi tööle minna , jõuab kuu aja töö nädalaga tehtud . Suvi oli lähedal , suve lõpuks pidi mul masin valmis olema ning proovilend tehtud . Astusin kergel sammul kodu poole . Maa keeras end parasjagu päikesele selga näitama , varjud olid pikad ning majade seinad helkisid loojuvas päikeses . Enne trepikotta astumist vaatasin kõrvalakendesse , et näha seal tüdrukut , kes istus aknal , käsi põsakil , ning toetudes korraks teisele käele , lehvitas mulle põgusalt ning naeratas mahedalt . See on kutse ! Naeratasin vastu ning kiirustasin trepikotta . Küll ma olen ikka tore mees . Käin tööl ja ajan asju ning mul on korralik hobi , mis võtab kogu mu aja ja enamuse mu ruumist , mul on elueesmärk ja mul on lemmikmuusika . Kindel mats , et ta on nõus tulema minuga välja . Paar nädalat enne , kui hästi läheb Kõndisin toas ringi ning riietasin end lahti . Keerasin sooja vee jooksma , panin muusika mängima ning läksin duši alla ligunema . Dušš jooksis kui soe äikesevihm mööda mind alla . Keerasin kuumavee kraanist veidi juurde , et äikesesoe asenduks kuumaveeallika kuumusega . Kastsin pea märjaks , võtsin šampooni ning pigistasin pihku paraja koguse ja määrisin pähe laiali . Kunagi ma lugesin mingist raamatust kiilaspäisuse kohta . Et pealaelt jäädakse kõigepealt juustest ilma . Ma olen märganud , et šampooni panen ma alati lagipähe . Äkki teevad kõik maailma mehed nii ja selles on oma osa , et lagipea varem läikima hakkab . Olgem ausad , šampoon on pungil keemiat täis , enamik koostisosi on raskesti meeldejäävad keemilised ühendid , mida keskkooli lõpuklassides isegi põgusalt ei puudutata . Jätan vannitoa aurama ning tatsan tuppa , käterätik ümber . Vaatan ennast peeglist . Mees , kes mulle vastu vaatab , on parajalt toreda kehaehitusega . Ma tegelesin kooli ajal veidi raskuste tõstmisega ja see jättis noorele arenevale kehale oma jälje . Ilmselt ei pea ma enam kunagi spordiga tegelema , sest ma näen okei välja ning milleks asju viimase vindi peale keerata . Ma olen elav inimene , eriline enda olemises , ning statistiliselt küllalt suure tõenäosusega leidub siin ilmas inimene , kellele ma sellisena meeldin . Väga laisk ja vale mõtlemine . Panen selga tumepunased sametised püksid ja tumepunase pluusi . Punane värv sobib mulle . Punaseid sokke otsisin ma end kunagi linnast siniseks . Lihtsalt ei ole punaseid sokke . Või kui on , siis sellised nailonist , mida nähes jalad juba kaugelt karjuma hakkavad , et ei , pole vaja , käime paljajalu . Topid need nailonid varvaste otsa ning näed , kuidas miski sipleb ja viskleb sokis , varbad on määratud lämbuma ning nad püüavad kõigest väest sokist , mis on nagu kilekott , vabaneda . Kes üldse leiutas nailonsokid ? Ma saan aru , et kergestitöödeldav odav materjal — aga kas tõesti ? Võib-olla pärineb idee Hispaaniast inkvisitsiooniaegadest . Neil ei olnud küll materjali , aga kindlasti pani mõni inkvisitsioonivisionäär kirja , et kui kunagi peaks leiutatama õhukindel kangas , siis tehtagu sellest jalavarjud , mis liibuksid kahtlusaluse jalgade ümber . Varsti hakkab ta rääkima . On valgeid sokke . Treeninguteks . Paned jalga ning tennis tuleb juba poolenisti välja . Peab olema tugev tahtmine , et tund aega puust vaibaklopitsaga puuvilla-kummi kera teisele poole võrku peksta . On musti sokke . Need on kohustuslikud musta ülikonnaga . Mees tõmbab mustad sokid jalga , võtab oma musta portfelli , istub oma musta autosse , sõidab tööle , teeb uksehoidjale märkuse , et trepikoda on must , uksehoidja võtab harja ja määrib mustuse laiali , mees astub oma kabinetti , paneb portfelli laua kõrvale , võtab taskust oma musta märkmiku ning hakkab musti mõtteid keerutades helistama oma mustalt telefonilt . On koosolekud , nõupidamised , asjaarutamised , arutelud , kolleegiumid , diskussioonid , konverentsid ja muud suhtlemisvormid , kus kümned ja sajad mustades sokkides mehed saavad kokku ja mõtlevad , kuidas musta tulevikku helgemates toonides näidata . Siis on veel pruunid sokid , mida kanti siis , kui mustad ülikonnad ei olnud veel moes , ja beežid sokid , mida kantakse siis , kui ma ei tea , mida kanda . Panin punased sokid jalga , liigutasin testiks varbaid — kõik <arv> olid õnnelikud — ning läksin peegli ette harjutama , kuidas ma lähen ja lasen naabritüdruku uksekella ning mis ma siis ütlen . Ütlemine on ilmvõimatult raskem kui kirjutamine . Kirjas on kõik lihtne , arusaadav , kirja on aega kirjutada , mõelda , ümber kirjutada , ära visata , alla joonida , komasid õigetesse kohtadesse panna . Võib-olla peaks kirjutama kirja , viima selle temale , ootama , kuni ta selle läbi loeb , ning kuulma vastust ? Ma ei paluks esimeses kirjas palju , ainult tutvust . Läheksime koos kohvikusse . Lasin kella ning jäin ootama . Vaatasin pingsalt uksesilma , et näha varjude liikumist . Mitte midagi . Vajutasin uuesti uksekella . Tundus , et teisel pool ust läks veidi valgemaks , aga see oli vaid korraks , ja miks peaks minema korraks valgemaks , kui loogiline oleks , et läheb korraks tumedamaks . Näiteks keegi liigub läbi ukseava või keegi vaatab uksesilmast , kes seal teisel pool pingsalt uksesilma jõllitab . Keegi ei tulnud uksele . Uksekella helistades nagu toimus miski liikumine , aga varsti ma tabasin ära , et see on liiga korrapärane . Iga kord kui ma uksekella vajutasin , ma olin seda teinud juba tubli <arv> minutit , süttis korteris lamp . Sellepärast ma ka ei kuulnud uksekella , seda asendas lamp . Mõtleks kui mugav . Kui vaatad teises toas telekat või istud akna peal ja uneled või loed , ei kuule uksekella . Kui juhtud märkama vilkuvat tuld , siis lähed alles avama . Öösel peaks vist koridori ukse kinni panema , et pimedas see uksekella tuli ei paistaks magamistuppa . Tiriseva kella peale ärgata on ehk isegi meeldivam kui vilkuva tule peale . Jätsin kellanupu rahule ning läksin välja vaatama , et äkki on ta veel akna peal . Oligi . Naeratasin talle ning näitasin käega umbes ta ukse suunas , siis tegin käega järgi , kuidas ma uksekella helistasin ning laiutasin siis käsi , nagu ma olin mõttes käsi laiutanud , kui ma " no ei olegi kodus " mõtlesin . Ta pani raamatule järjehoidja vahele , tõstis pilgu , naeratas mulle ja noogutas , ning nagu ma aru sain , läks ust lahti tegema . Kiirustasin trepikotta tagasi ning võttes neli trepiastet korraga , tormasin ta ukse taha . Ta seisis ukse peal , küsiv ilme näol . Sel ajal kui ma ütlesin talle , kes ma olen ja et me võiks näiteks , kui ta tahab , minna kuhugi kohvikusse juttu ajama või aega veetma , vaatas ta teraselt mu huuli . Ma olin varem kuulnud , et mul on väga ilmekad huuled . Mitte sellised peened ja tundetud ega ka liiga paksud , vaid täpselt sellised parajad ning väga liikuvad . Selle mõtte ära mõelnult ma lisasin kerge naeratuse oma juttu . Kui ma olin lõpetanud ja oma täpselt parajad huuled kokku panin , suunas ta oma pilgu mu silmadele ning ütles vaid ühe sõna — " jah " . Jah ? Ma tulen tundrast raske saagiga , mu koerad külmusid ära , mu kompass läks katki ja lumetorm tahtis viimase sooja kehast viia , ma tulin läbi tuisu , vedades enda järel rasket kelku tema jurtani , ning kui ma siis väsinult ta ette põrandale vajun , küsib ta , kas tee oli raske , ja ma vastan talle lakooniliselt " jaa " . Mul ei olnud küll surnud koeri , aga mul oli sama raske teekond . Ma ei näinud ta mõtteid ega teadnud , et tal oli valmis mõeldud pikk ja kaunis jutt , kuidas talle valmistab rõõmu teadmine , et ma olen temast huvitatud ja et ka tema on mind varemalt näinud ning jah , meeleldi oleks ta valmis tulema minuga kohtuma , ning kui ta siis lõpuks oma rääkimise lõpetaks , saaks ma temaga nõustuda . Kui ma olin oma paljusõnalise kõne lõpetanud , taandas ta kogu selle lause märgiks , selleks ainsamaks , mis omas tähtsust ja mida ma ootasin , see oli üks ilus sätendav , naeratusega kaunistatud " jah " . Ma pakkusin talle kellaaja ja koha välja ning ta noogutas ning ütles jälle vaid " jah " , ning pärast seda , kui ma tegin ettepaneku , et näeme siis <arv> minutit varem siinsamas , nõustus ta , öeldes " okei " . Ning naeratas jälle . See ei olnud mitte lihtsalt naeratus , et oi , vaadake ma olen nii ilus ja seisan siin ukse peal ja üks poiss räägib minuga juttu ja ma hihii naeratan talle , vaid see oli selline soe , mõistev , kuulav . Ta justkui luges mu sõnu huulilt . Kui ma rääkisin , siis vaatas ta ainult mu huuli , mitte midagi muud . Vaid siis , kui ma vait olin , lasi ta oma silmadel üle minu libiseda . Nagu skänneri all oleks olnud . Soovisime vastastikku head aega ning ma astusin oma ukse suunas . Mu korteri uks oli lukus . Mulle tuli väga täpselt meelde , kuhu ma toavõtmed jätsin . Kahjuks olin mina teisel pool ust , uks snepris ja võtmed ühes väga kindlas kohas . Toas laua peal . Jalutasin ringiga ümber maja , et hinnata võimalusi , kuidas pääseda tuppa . Polnud varem sellist probleemi olnud ja ma vist isegi polnud käinud teisel pool maja . Ehituslikud iseärasused tundusid tegevat ronimise hõlpsaks . Vinnasin end osavalt rõdule , tõusin püsti ning hakkasin mööda aknalaudu oma korteri suunas liikuma . Vahepeal pidin seletama naabritele oma kentsakat teguviisi , õnneks tundsid nad mu ära ja ei hakanud kutsuma võimuesindajaid , kes oma korterisse tahtjaid segaks , nõuaks kohest allatulemist ja pärast mõningast pinnimist laseks uuesti ronima . Klammerdusin mitteusaldusväärse plekk-ääre külge ning surusin ettevaatlikult ülemise akna lahti . Mul on hea komme magada lahtise akna ja põhjakeeratud radikatega . Et poleks külm ja et oleks värske õhk . Vaatasin veel tagasi , et kas naaber jälgib ikka veel , kas ma kukun alla või ei . Kõrgust eriti polnud , aga selg ees langemine ei ole kellegi meelistegevus . Põnevust oleks kindlasti saanud , aga naabril oli ilmselt midagi targemat teha kui ronijat vaadata . Pugesin aknast sisse . Kümme kilo raskem mina oleks end sinna aknasse kinni kiilunud nagu üks kentsakas karu kunagiloetud juturaamatust . Ma ärkasin üles ja tundsin , et ma olen õnnelik . Päike põletas taevasse teed , õhk oli värske , mul oli õhtuks kohtumine määratud , ma olin välja puhanud . Garaažis läks töö lennates . Kontrollisin ükshaaval kõik liimitud kohad üle ning lisasin kruvid , et tõsta ühenduste kindlust . Olles õhus , kas või <arv> meetri kõrgusel , on väga tähtis , et kõik sõlmed töötaks ning liited peaks . Sama , kui minnakse grupiga mägironimisele . Grupp liigub nii nagu kõige nõrgem liige . Kunagi kooli ajal käis meie klass kuskil mägedes . Tagasi tulles olid kõik õnnelikud ja päevitunud , kellelgi polnud enam meeles neid pikki ja piinavaid päevi , kus roniti vaikides , pea kergelt ringi käimas , mööda väga kitsast rada mäetipu poole . Igaüks lootmas sisimas , et seekord ei kuku veel kokku , igaüks sisimas lootmas , et see kes , kukkus , ei jaksa püsti tõusta ja jäädakse laagrisse . Keegi ei tahtnud olla kõige nõrgem , hambad suruti risti ja sunniti end edasi minema . Targemad olid kaasa võtnud pähkleid ja šokolaadi ning nosisid neid salamisi . Seal , poole mäe peal , ei täinud keegi kellelegi midagi anda . Mäe jalamil ollakse sõbrad , mäe veerul võistlejad , mäe tipus ollakse uued inimesed . Šokolaad laeb kiirelt akusid , sisaldades kergesti seeditavaid ja kiiresti imenduvaid süsivesikuid ehk siis glükoosi , mille abil enamik imetajaid saab biokeemilise protsessi käigus lihased liikuma . Nagu elektrijänesed pooltühjade patareidega . Põristavad moe pärast trummi ning vaaruvad edasi . Mu lennumasin pidi olema nagu tuhat jänest , kõigil patareid pilgeni täis ja silmad peas põlemas . Sellepärast on lahtise autoga sõitjatel sellised tumedate klaasidega prillid , et jänesed helendavad . Proovisin tiibade kinnitusi kere külge — kõik oli täpselt mõõdetud , välja arvatud see , et vasak tiib oli <arv> sentimeetrit tagapool kui parem . Ma tõesti ei tea , kus ma arvutus- või mõõtmisvea tegin . See tegi mulle isegi natuke nalja . Ma mõõdan asju mitu korda üle . Kordan mõttes arvu ning kirjutan ta siis paberile . Ilmselt ma kordasin arvu , siis mõtlesin millelegi muule ning siis kirjutasin selle muu numbri joonisele . Aga kuidas <arv>-st <arv> sai , ma ei tea . <arv> on muidugi tähelepanuväärne number . <arv> võib tähendada , et lamatakse seljad vastamisi , üks loeb raamatut ja teine vaatab telekat . Naine togib meest , et see duši alla läheks , mees togib naist , et see läheks teeks kohvi . Mõlemad on eluga rahul ning rõõsad . Teravad nurgad on kooseluga ümaraks lihvitud , arusaamad ja teise vajaduste mõistmised paigas . Mõlemad teavad , et nad võivad keerata selja ning teine ei löö nuga selga . Leivad pandi ühte kappi ning kapi võti visati minema , et keegi kogemata ust lukku ei paneks . Ja tiivad tuleb samadel alustel ninast ühekaugusele panna . Mõõdan uuesti kaugused ning vean pliiatsiga uued jooned . Praegu proovin ainult vasaku tiiva sobivust , hiljem , kui vasak tiib on viimistlemisjärgus , lohistan lennumasina kere teise seina ja proovin paremat . Ning lennumasinale on vaja rattaid . Ilmselt lähen uurin kõrvalgaraažidest , ehk mõnel hamstril on mõni vana käru või paar parajalt suuri rattaid " igaks juhuks " alles hoitud . Muidugi on oht , et koguja ei raatsi anda — " äkki läheb endal vaja " , " oli siin üks plaan teha üks asi " . Muidugi ei ole neil mingit plaani ega asja , aga " äkki tuleb mingi hea idee ja siis on hea võtta " . Aga ma ei muretse praegu sellepärast . Iga asi omal ajal. See lause on muidugi läbinisti vale . Meie esivanemad ei saanud kunagi midagi või kui said , siis väga vähe , või said ninapidi veetud ning lohutasid ennast selle ütlusega . Iga asi tuleb siis , kui sul on vahendid seda asja saada . Mul kipub tihti nii olema , et elan väga saamise äärel . Haamer juba langeb ja viimasel hetkel tekib nael , mille pihta siis lõpuks lüüa . Iga järgnev põlvkond elab oma elu kiiremalt , efektiivsemalt , tihedamalt . Varsti jagatakse lasteaedades visiitkaarte ning lepitakse kõrvalvoodis lõunauinakut tegevaga koalitsioonis kokku , lõunasöögi ajal aga arutatakse piimasupi eelnõu . Eelnõu on näiteks leivataldrik kiluleibadega . Kilu on üks iseäranis õnnetu kala , kes vedeleb karbis teiste omasugustega , ehk isegi lähisugulastega , ning ootab oma tundi , kui kaas avatakse , nad sealt välja võetakse ning lastele , kes midagi kurja pole teinud , võileivale pannakse . Kuna nad on nii nukrate silmadega , siis lapsed neid süüa ei raatsi ega eriti ka taha , sest nad lõhnavad lapse jaoks imelikult , ning nii nad lamavad või peal , oodates hetke , kui lõunatund läbi saab . Siis tuleb kokatädi , kes lastele tundub väga suur ja paks , ning kilukestele kohe eriti hiiglaslik , võtab oma kergelt punetava käega võileiva , keerab selle kaheks kokku ning sööb paari ampsuga terve võileiva ning need nukrad kilud ära . Kõhus teevad need väikesed kalad oma viimase ujumise piimasupis ning hetk enne olematuks lahustumist saavad nad teada , et kokk jõi võileivale kohvi peale . Kohe kui inimesi hakatakse pundiga kuhugi suruma , näiteks lasteaeda või koolis klassi , tekib mul tunne , et meiega juhtub sama : elame elu läbi karbis , kuni lõpuks avatakse kaas , me kuuleme tihast akna taga , ning juba tõstetakse meie hing kehast välja . Kiludega meenusid mulle mikrotorukesed ja nendega omakorda inimesed , kes elavad . Kui me vaataks linna nii paarisaja kilomeetri kõrguselt , tunduks see meile närvirakuna ning linna sisse ja linnast välja liikuvad autod oleksid närviimpulsid . Inimesed oleksid parasjagu need torukesed , kel ei ole õrna aimugi , kuhu nad lähevad . Kujutage ette , kui ajus korraldatakse torukestest kett , mis ulatub läbi peaaju otsmikusagara , kuklasagara ning täiesti alla , seljaaju lõppu . Torukesed hoiaksid üksteisel käest või millest iganes kinni ning skandeeriks , et " see organism on meie kätes " . Ma saaks krambid , kui midagi sellist mu kehas toimuks . Aga emake maa ei saa krampe . Vähemalt mitte selle peale . Minu paralleeli paikapidavust , et me oleme nagu ettearvamatud mikrotorukesed , kinnitab terve inimeste ajalugu . See lauslollus , millega me läbi sajandite oleme marssinud , paneb siiralt imestama , et kuidas küll me läbi aastate ellu oleme jäänud , ja vähe sellest , meid on praegusel hetkel rohkem kui kunagi varem . Teine võimalus on , et me vaatame liiga lühikest ajavahet . Ehk miljonid aastad annaks aru ning selget pilti . Ehk on inimese elu nagu sünnipäevalauas võetud naps salatisuutäite vahepeal . Mugime salatit ning siis teeb päevakangelase lähim sõber ettepaneku võtta lugupeetava õnne terviseks . Joogem , sõbrad , see väike kogus etanooli , sest meis on usk , et selle läbi tuleb sünnipäevalapsele õnne . Kulistame pitsikese , laseme uuesti täis kallata , tunneme , kuidas kehas hakkab soe . Haukame hapukurki ( omatehtud , kas tõesti , oo , väga hea ) peale ning naeratame koosviibijaile . See naeratuse hetk on siis olevik . Tulevikus on veel palju pitse , salatit , sooja toitu , marineeritud seeni , veel pitse , konjakit , kohvi , torti , juba külmaks läinud kotlette , veel paar pitsi , viimane tilk pudelist , teisest pudelist . Ning ülikauges tulevikus on lõputu valu ja kannatus . Maailm on <arv>-kraadise nurga alla keeratud ning läbi kahe imepisikese avause , mis muidu on silmad , näeme ja tajume me maailma valu . See on umbes nagu pärast tuumasõda . Külm , väga külm on . Tuul ulub ning mäed ragisevad . Liigutada ei tohi , sest emakesel maal , ehk siis meie ajukesel , on ülimalt hellad ajad . Kalad on surnud , metsad põlenud või vähemalt näeb meie soeng välja , nagu oleks tuumapommi lõhkemisel lööklaine juuksed pead ligi siledaks lükanud ning keset maad , ehk meie suus , asub kohutav põrgu . Kahju , et ma nii kaua ei ela , et näha , mida tulevikuinimesed ette võtavad , et üle saada kaosest ning puhastada põrgu . Õnneks ei ole pesemata hambad radioaktiivsed . Kahjuks ei ole jumalal kallata kefiiri , kui vaja peaks minema . Võtsin ette vasaku tiiva ning liimisin paika tiiva pinnakatted . Seda tuli teha peaaegu täpselt , sest nurgad olid niikuinii konarlikud ning nende vahet tuli hiljem lisaliimiga täita ja siis siledaks lihvida . Libistasin käega õrnalt üle tiiva . Krobeline . Veidi tugevamini libistada , ning ma oleks oma õhtu veetnud kodus pinde käest nokkides . Seda polnud mul hetkel kõige rohkem vaja ehk seda oli mul antud hetkel kõige vähem vaja . Õhtu oli planeeritud kohtinguks . Lõpetasin selleks päevaks töö ning sulgesin garaaži . Paar ust edasi oli keegi veel kohal , uksed olid irvakil . Astusin julgelt ligi , lootuses leida sealt rattapaari . Garaažis istus väga nukker umbes <arv>-aastane mees . Ta oli oma elu valesti elanud , teinud ainult valesid otsuseid ning selleks hetkeks , kui ta oli korra maha istunud , et kibedasti nutma puhkeda ning jumalaga rääkida teemal , miks tal asjad vussi lähevad , ilmus garaažiuksele noor naeratav mees ning teretas teda . Kui nukker mees poleks just hetk tagasi hakanud jumalale mõtlema , poleks ta arvanud , et see noor mees uksel võib olla jumala saadetud märk . Nüüd aga ta arvas seda . Ning kui noormees küsis rataste kohta , sai nukker mees sellest ainult kinnitust . Õige , läbi elu tuleb veereda , leidis ta korraga oma untsumineku põhjuse , tema oli terve elu tegelenud uisutamise ja suusatamisega . Võistlustel aga alati lõpetanud viimase kümne seas . Selliste tulemustega sponsoreid ega kuulsust , au ning naisi ei saa . Kuna naine tal oli , siis asendas ta selle sõna rahaga . Raha on ka vaja . Rattaid tal pakkuda ei olnud , küll aga mäletas ta , et umbes tema vastas ühes garaažis , kus üks punapäine vanem daam käib pühapäeviti , eriti enne sügist , olla paar käru , ehk saab temaga kaubale . Ma vaatasin ukse vahelt sisse ning naeratasin julgustuseks , nähes seal nukrat meest istumas . Ma nägin ta näos selginemist , nagu oleks tema see elav ilmateade , ning ma küsisin oma küsimuse rataste kohta . Tal endal ei juhtunud olema neid inimese parimaid leiutisi liitintressi kõrval , küll aga mäletas ta , et umbes tema vastas ühes garaažis , kus üks punapäine vanem daam käib pühapäeviti , eriti enne sügist , olla paar käru , ehk saab temaga kaubale . Mees , kes oli veel hetk tagasi olnud nukker ja rusutud , oli kui uuesti sündinud . Mitte nuttev ja krimpsus , aga uuesti sündinud kui just laetud patarei , millel põlevate silmadega jänes ümber . Jätsin temaga õhtust ning tegin oma esimese sammu kodu suunas . Ka iga järgnev samm oli esimene . Lendlesin kergel kõnnakul kodu poole . Naeratus mu näos oli ilmselt ka mu selja tagant näha . Kõrvast kõrvani . Sest minuni jõudis arusaam , et ma olen millegi väga ilusa ja armsa lävepakul . Minu kartus , et mulle öeldakse " ei " , oli alusetuks kuulutatud . Ma olin mees , kellele öeldi " jah " . Ma hüppasin kergelt üle lompide . Ma olin mees , kes läheb täna kohtingule . Maailm , linn , tänav , inimesed , vaadake mind — kas ma pole mitte õnnelik , et mul on keegi ; selles üksikus maailmas , kus me nagu hamstrid elame oma urgudes , on mul keegi ? Tõsi , ta on kõrvalt urust ja tema hamsterluse aste pole ka täpselt teada , aga see polegi tähtis . Tähtis on , et kaks mikrotorukest leidsid teineteist ning teevad koos otsuseid . Nagu kaks jänest . Nagu lennumasina tiivad . Koju jõudsin ühe sammuga . Teise sammuga käisin duši all . Esimese käega vaatasin kella ja teise käega vajutasin uksekella . Ukse avas noor kena tüdruk , kes oli endale selga pannud täpselt sellised riided , nagu ma arvasin , et ta võiks endale selga panna . Mu silmad lõid hõõguma veel heledamalt ning ma hakkasin just midagi ütlema , kui ta viipas mind sisse . Järgnesin talle ning ta juhatas mu elutuppa . Ma astusin ta järel läbi hämara koridori , otsides silmadega seda lampi , mis põlema läheb , kui uksekella vajutada . Elutoas suunas ta mu käeliigutusega istuma ning ma valisin mooduldiivanist nurgapealse , sest seal on alati kõige parem istuda . Toetav sein vähemalt ühelt poolt on abiks , kas või psühholoogiliselt . Kuigi ma ei teadnud , mis nüüd järgneb , olin ma enam kui kindel , et ta hakkab rääkima teemal , miks ta ikkagi ei tuleks kohtingule , või siis hakkab rääkima sellest , kui tähtis on maailma rahu . Ma usun , et maailmas on rahu tähtis , aga niikaua , kui ma ei tea naabrimehe nime või mu isiklik õnn pole piisavalt õnn , siis on minu jaoks tähtsamaid asju . Ma võin küll tunduda egoist , aga vaevalt me kujutame ette maailmarahu koos õnnetute inimestega selles maailmas . Ta oli kurt . Ehk siis kõik , mida ma ütlesin teel koridorist elutuppa , ning kõik , mida ma kavatsesin öelda nii , et ta ei näe mu huuli , oli tema jaoks olematu . Pime on kurt nägemise koha pealt , inimene on kurt mõtete koha pealt . Ta ei olnud eluaeg kurt olnud . Mingisugune keskkõrvapõletik koos tüsistustega muutis alates kaheksandast eluaastast osa maailmast talle mitte nii oluliseks . Helid ei tunginud talle peale . Ma olin mõnikord mõelnud , mis tunne võiks olla kurt või pime . Vahel panin silmad kinni ning püüdsin toas ringi liikuda . Kui niimoodi paar minutit teha , ei saa selget ettekujutust . Kui aga mask peas veeta terve pühapäev , siis õpib meie aju selgeks tajupiirid ning meie ruumi kujuteldava kuju . Korraga me märkame , et kui seista näoga ruumi poole või näoga seina suunas , on tunda temperatuuride vahe . Seintest õhkub alati külma . Iga kord , kui ma liiga julgeks läksin , tundus , et kujuteldav ruum on suurem , ning ma lõin ennast valusalt ära , kui julgelt ukse suunas astusin , mis oli pool meetrit teises kohas . Ma võtsin selle kui fakti teadmiseks . See ei olnud ei üllatav ega kurvastav ega masendav . Ma vaatasin ta äraootavat nägu ning naeratasin . Hoopis tema oli see , kes kartis . Mitte ka ainult hoopis tema , vaid me mõlemad . Me istusime lähiminevikus teineteisest vähem kui kümne meetri kaugusel ning närisime küüsi , et " mis siis kui " . Me ei pruugi erilised olla , kindlasti mõnes mõttes ka ei ole . Miljonid inimesed käivad pärani silmi ringi ning oleviku ehmatus on nende näos permanentselt kinni . Kartlikult astutakse esimesi samme või siis kartlikult istutakse kodudes ja ei tehta samme . Sest on hirm . Õnneks pistame vahel nina urust välja ning nuusutame tuult . Meie nohin kandub edasi tuules ning võib-olla kuskil keegi kuuleb ja nohistab vastu . Siis pöördub tuul ning toob vastuse nagu rukkitera tagasi . Sulgume urgu , närime tera ning mõtleme , mida teha . Otsime oma tagavarast kõige suurema ja parema viljatera ning saadame tuulega teele . Me ei oska veel aega tagasi keerata ning meil on ainult see üks võimalus . Kas see või mitte midagi . Me lubame ennast parandada , kokku ja käsile võtta , paremaks muutuda , kuid ei see ega miski muu tee olematuks olnut . See pidi olema geniaalne inimene , kes leiutas vabandamise . Ainus pääsetee igavesest needusest , lahendus tülidele , uks seinas . See seletab lampi uksekella asemel . See seletab kergelt monotoonse ja segase kõne . See ei seleta mitte midagi , mida ta tunneb või arvab või kes ta on . Ma naeratasin talle veel kord . Püüdlikult ja tahtmatult aeglasema tempoga kui mu tavaline rääkimiskiirus , küsisin , kas me hakkaks äkki minema . Ta naeratas ja ütles , et ma võin rahulikult oma normaalse tempoga rääkida ja mida rohkem ma oma huultega trikke teen , seda vähem ta aru saab . Mida normaalsemalt ma käitun , seda paremini saab ta minust aru . Kui lihtne ja geniaalne . Palun , siin on teile mugavad ketsid , proovige jalga , käige veidi ringi . Sobivad ? Hea . Käige nüüd mööda seda valget joont siin põrandal . Selgub , et pooled inimesed ei suuda käia mööda seda joont . Lihtne sirge <arv> meetri pikkune valge joon . Parajalt lai ka . Aga inimene ei suuda , kui talle öeldakse , et käi . Käia oskab , aga etteantud trajektoori pidi liikuda ei oska . Hoopis hulluks läheb asi siis , kui joon tõsta maast kõrgemale . Siis ei suuda enamik hakkama saada . Käimine , mis oli hetk tagasi nii lihtne ja loomulik , on unustatud ning tegeletakse tasakaalu , koperdamise ja issanda appi kutsumisega . Ma kõlkusin kilomeetri kõrgusel maa ja taeva vahel , imepeenikesel nähtamatul joonel , jalas kirsasaapad , puhus " muutliku suunaga tuul " . Me jalutasime käest kinni . Nii oli meie vahel kogu aeg olemas side , kui ma tahtsin midagi öelda , siis sai ta läbi mu käe aru . Ma pöörasin pea tema poole ning küsisin või ütlesin midagi . Sõnad tundusid korraga nii väärtuslikud . Iga sõna oli hoolikamalt valitud , justkui ehitaksime klotsidest torni ning kollased klotsid hakkavad otsa saama ja me peame punaste ja sinistega läbi ajama . Ometi meeldivad meile just kollased klotsid ning me püüame neid kollaseid panna nurkadesse ning muidu nähtavatesse kohtadesse . Siis lõhume pool torni maha ning võtame alusmüürist kollaseid juurde ning asendame nad sinistega . Lõpuks teeme kollastest klotsidest katuse ning alles seda torni lähme näitama , et vaadake , mis meie tegime . Ma ei mäleta , mida ma mõtlesin lapsena , kui klotsidest torni ehitasin . Ehk ei olnudki see nii tähtis , miks ma ehitan ja millest . Muidugi ma püüdsin valida , et sama värvi klotsid järjestikku oleksid . Aga kuna klotse oli alati vähem kui minu väsimatu arhitektihing ihaldas , tulid kõik ehitised triibulised . Esmalt kasutasin ära ühte värvi ja siis teist värvi klotsid . Me rääkisime kahepeale kokku päris keskmiselt . Sest tema rääkis vähe ja mina rääkisin palju . Vahepeal ma unustasin ära , et mul peab temaga silmside olema , et ta mind nii-öelda kuuleks , siis ma rääkisin omaette ja ringi keerutades , ning kui ma olin pikad jutud ära rääkinud , vaatas ta mulle otsa , vaatas mind sellise pilguga , et kas ma võiksin uuesti seletada , sest tuules läks enamik sõnu kaduma . Käest oli hea kinni hoida . Käest kinnihoidmine on hea märk . Nii endale kui ka teistele . Me kinnitame endile , et me ei ole edevad , ometigi paneme me end riidesse , ostame eri värvi riideid , riputame akendele ette kardinaid . Lisaks sellele , et mul on hea käest kinni hoida , sest mulle see tüdruk meeldib , meeldib mulle vaadata inimeste heatahtlikku naeratust , kui me neist möödume . On suvi , me oleme noored , meil on kõik veel ees , või suurem osa vähemalt , me oleme armunud . Kohvikus tellisime mõlemad jääkohvi ning ma rääkisin talle oma lennumasinast . Ta — kuidas nüüd öelda — jälgis mind huviga . Kui ta mõnest sõnast aru ei saanud , sest ma kas venitasin mõnda häälikut või ütlesin liiga segaselt , palus ta korrata ning seeläbi kogesin ma huvitavat detaili : ma pidin ennast jälgima , et ma räägiksin niipalju , et ta aru saab . Mitte lihtsalt paisata suust teksti välja palju tuleb ning ise unustada öeldu , lootes , et teine haaras selle kõik ning mäletab , vaid ma pidin jälgima oma räägitut . Mõtleks , kui palju me kulutame sõnu . Me peame kõnesid , kus üks mees räägib puldist pikalt oma asju . Kindlasti osa sellest me kuulame ning eriti alguses püüame kaasa mõelda . Aga siis lendab kuskilt kohale kärbes , keda me jääme huviga vaatama ning kes ootamatust tähelepanust meelitatuna kakerdab mööda lauda ringi ; siis köhatab keegi teisest reast ning me vaatame sinnapoole ; solvunud , aga väga edev kärbes lendab tiibadega kiirelt rapsides minema , sada pisarat sajas silmas , ning me hakkame ajaviiteks võrdlema koosolekule tulnute ninasid , mis on sama erinevad kui neid ninasid ümbritsevad näod , ja siis meenub meile , et me peame koju ostma piima , et kakaod teha , ning siis lisab jutustaja , et " see oligi kõik , mis ta tahtis meile öelda " . See oli siis sõnum . Kogu sõnum oli see , et ta tahtis meile teada anda , et ta tahtis meie ees sõnumi edasi anda . Kui kõik oleksid kurdid , siis nad peaksid pead ära pööramata pingsalt vaatama puldiskõnelejat . Siis oleks kohe aru saada , kes tegeleb muude asjadega . Kohe , kui kaob silmkontakt , enam ei kuulata . See ei välista muidugi silmadega jälgimist , samal ajal kui mõte on teisel pool maakera . Ma unustan end tihti niimoodi kas kuulama või veel hullem , rääkima . Räägin ja räägin ja sel ei tule kunagi lõppu , sest ma unustasin ära , mida ma öelda tahtsin . Selle asemel hüppan nagu rohutirts mööda rohukõrsi ringi ning hõõrun oma tagajalgu kokku ja siristan lakkamatult mingit teematut juttu . Ma taban end kuulamas küsimust teemal " Millest ma mõtlen " . Millest ? Igasugustest asjadest . Praegu ma näiteks mõtlen , et see tüdruk mu vastas on ääretult lahe . Tal on armas soeng ning ta kulmud on väga väljendusrikkad , mida iganes see sõna siis ka tähendab . Minu jaoks tähendab see seda , et kui ta räägib või teeb nägusid , siis kulmud rõhutavad neid emotsioone . Ma avastasin , et ma saan täis suuga rääkida . Ma saan täis suuga mõtelda . Ning seda juba ei peeta halvaks tooniks . Mõnel on suu sõnu täis ning ta mõtleb , aga mõtleb hoopis muust . Ma rääkisin , millest ma mõtlen . Ma rääkisin veel . Nimelt sellest , et ma ehitan seda lennumasinat ja see on kuidagi painama hakanud . Mees võtab endale sihi ning ajab siis seda sihti taga . Siht hüpleb närviliselt vasakule ja paremale ning mees hüpleb nagu dresseeritud jänes ( põlevate silmadega ) talle järele . Meid kõnetas keegi päevafotograaf , kes oli saadetud linna tegema pilte päevasündmustest , kuid kes oli otsustanud teenida väikest lisaraha , tehes inimestest polaroidpilte mälestuseks . Leidsime , et võiksime pilti teha küll . Seadsime end kõrvuti istuma ning mees kallutas aparaati veidi , tuli lähemale , läks kaugemale , vaatas , kus on päike , astus paar sammu paremale , leidis parema tausta ning tegi pilti . Maksime raha ning ta jättis meile lauale kokkukleebitud polaroidilehe , millel tuli lasta minut aega seista ning siis kate maha tõmmata , seejärel lasta veel seista , kuni ära kuivab . Pildilt vaatasid meile vastu kaks naeratavat inimest . Mina ja tema . Me mõlemad vaatasime objektiivi , mis tähendas , et me vaatasime vaatajale otsa . Mulle meenusid mustvalged ja hiljem värvilised fotod , mida külas olles igavuse peletamiseks alati vaadati . Kellelgi oli fotoaparaat , siis kogunesid vanemad inimesed istuma , lapsed korjati õue pealt kokku ja käsutati vanemate inimeste vahele seisma . Siis jõudis kätte otsustav silmapilk . Kõik manasid näole ilme " noh , ma istun küll siin ääres , aga vaadake , järeltulevad põlved ja kõik külalised , kellele see album nina alla torgatakse , see olen mina , parim mina " . Lapsed vaatasid pärani silmi objektiivi , sest vanaema oli öelnud , et sealt lendab kohe lind välja . Pereisa näos oli lai naeratus ja pereema näos mure lapse koolitunnistuse pärast , mida pereisa polnud veel näinud . Ja nad kõik vaatasid vaatajale otsa . Välja arvatud teismeline poeg , kes kuulis väljas tüdrukute jutukõminat ning pööras pea just pilditegemise hetkel sinnapoole . Seda fakti mainiti alati , kui selle pildi juurde jõuti . Õnneks ei meenutanud meie pilt sellist pilti . Me olime pildil nii loomulikult , kui üldse saab olla lindu klaasist objektiivist välja lendamas oodates . Kõige paremad pildid tulevad spontaanselt , ilma filmita , katik ees , ülevalgustatult ning ilmutuses vussi minnes . Poseeritud pildid ei tule kunagi välja . Neid on kahjuks enamus . Ja siis on poseeritud pildid , mille on teinud inimene , kes suudab näha hetki ning jäädvustada need põgusad momendid filmile . Need on pildid , milles on dünaamikat või meeleolu , näiteks kuigi modell tundub pildil istuvat , õhkub kogu pildist meeleolu , et ta tormab mööda tänavaid . Me lõpetasime kohvikus istumise ning jalutasime sihitult , üldsuunaga kodu poole . Ta küsis minu käest vähe , mõtles pikalt mu vastuste peale ning jõudes endas mingitele järeldustele , naeratas endamisi . Ta vaatas palju ringi . Aga mitte igavusest või lastes lihtsalt pilgul ringi käia , ta jälgis maailma . Tänava ületamine oli lihtne , mida rohkem aga oli inimesi meie ümber , seda rohkem ta vaatas neist igaühte põgusalt . Inimestele otsavaatamise mõjususe õppisin ma temalt väga kiirelt ära . Näiteks lähete foori lubava tule ajal üle tänava . Kui te vaatate maha , et vaadata , kuhu te astute , põrkute te sageli inimestega kokku ja nad pigem ei anna teed ega tee ruumi ega astu kõrvale , kui nad seda teevad . Kui te aga käite pea püsti ning vaatate vastutulijatele silma , annavad nad teed . Käest kinni jalutades oli tema see , kes mind kaasa tiris , mitte vastupidi . Kuid kord , kui ma olin ära õppinud teerajamise , astusin ma julgelt pool sammu eespool , lõhkusin inimjääd ning rajasin teed . Jõudes koju , jätsime ukse peal hüvasti , vahetades põgusa põsemusi . Nagu katsuks näpuga ahju , teadmata , kas see on kuum või külm . Ma pugesin voodisse teadmisega , et see ahi on kuum . Mässisin ennast õhukese teki sisse ning võtsin mõttes möödunud õhtu läbi . Ma olin armunud , seda kohe kindlasti . Ma olin omadega sees . Järgmisel päeval oli mul vaja korda ajada ainult üks asi . Loodame , et see rusutusest imeliselt paranenud endine suusataja on garaažis . * Hommikul ärkasin ma sama meeldiva tundega kui uinudes . Käisin korraks postkastide juures ning urgitsesin endale ajakirja ning kirja . Kiri oli ilma postmargita , kiri oli tegelikult üldse ilma mingite kirjadeta . Vaevalt keegi mind niimoodi vihkaks , et saadaks mulle kirjapommi . Pealegi tundus ümbrik katsumisel väga õhuke . Avades leidsin seest õrnalt lõhnastatud lehe paberit , kuhu oli väga kena käekirjaga kirjutatud , et kui ma ärganud olen ja kohvi tahan , siis pean ise kohale tulema , ja kui ma magusat tahan , siis ise suhkru kaasa võtma . Ma läksin koos oma lemmiktassiga . Lemmiktass on keraamika ja mitte mingi masstoodang , vaid käsitöö , aga võimalikult standardse kohvitassi kujuga . Ja ma ei mõtle neid väikseid tassikesi , mis kohvikutes on , vaid kruusi , kuhu mahub tüünelt tumedat . Suhkru panin põhja valmis , sest ma ei viitsinud tervet suhkrutopsi kaasa vedada ja tükksuhkrut mul polnud . Tükksuhkruga meenub mulle alati see õnnetu lugu leidurist , kes leiutas paberi tükksuhkru ümber ja selle , kuidas seda avada . Legend oli siis selline , et kui ta nägi pärast pikki aastaid , et keegi ei osanud paberit avada nõnda , nagu ta oli leiutanud , tegi ta enesetapu , leides , et ei ole piisavalt andekas . Tõepoolest , pole midagi lihtsamat kui võtta see paberissepakitud suhkrutükk kätte , kangutada pooli piki paberi kokkukleepimisjoont laiali — ning pakend avaneb vaevata . Aga kes on küll need kurjad inimesed , kes selliseid koledaid legende välja mõtlevad ? Pigem jättis see leidur kõik sinnapaika ning kolis mõnele salajasele saarele , kus kokteilis oleva vihmavarju leiutaja , saapapaelte plastik-otste leiutaja ja vöötkoodi leiutaja juba ees ootasid . Saare sadamas on suur silt — " Ainult klubi liikmetele " — ning kõik teised võivad kus kurat käia . Kindlasti on veel tuhandeid asju , mida me iga päev kasutame , oskamata arvata , et keegi on need välja mõelnud , ära patenteerinud ning selle eest ränka raha saanud . Aga miks ikkagi levivad jõledad jutud leiduritest ? Võib-olla seondub sõna " leidur " hullunud teadlasega ? Lasin uksekella , õigemini ukselampi ning mõni hetk pärast seda , kui kuulsin pehmeid samme , istusin tema hubases köögis ning jõin märkimisväärselt head kohvi . Märkisin kohvi ära . Ta oli teinud ka paar võisaia juustuga , sest paljast kohvi hommikul juua pole tark tegu , ei , isegi mitte piimaga . Maole tuleb anda ka muud tegemist , muidu on maohaavad varsti garanteeritud . Kohvi kõrvale rääkisin ma tema küsimuse peale , et lähen varsti garaaži lennukiga tegelema ja ta pakkus ennast kaasa . See oli midagi enneolematut — keegi tunneb tõesti huvi ning isegi niipalju , et tahab kaasa tulla ning lausa vaadata , mida ma teen . Olin sellega igati päri ning mõnusa hommikukohvitamise järel läksin panin end riidesse ning ootasin teda väljas . Ta oli endale jalga pannud tossud ja selga tumedat värvi dressid . Mu pilgu peale , mis ilmselt oli midagi küsimärgi taolist , vastas ta , et äkki tuleb käed külge panna . Mu imestusel ei olnud piire . Mulle meenus kellegi elutarga lause , et mees toetab maailma ja naine toetab meest . Ehk mulle anti väga selgelt mõista , et me kas ehitame seda koos või me ei ehita seda . Ta tahab olla mu kaaslane , mitte mu tähelepanu pärast võistleja . Kui keegi tähelepanu tahtis , siis see olin mina . Kui ta ei tahtnud mind tähele panna , siis ta seda ka ei teinud . Vaikus ei olnud ta vaenlane ega ta selgitamiskeel . Vaikus oli ta olemus . Me kõndisime käsikäes ja ta rääkis mulle kõike seda vaikselt , et ma kuulaks . Sõnad olid kaalutud , mõte oli selge . Kui ta lõpetas , tuli vaikus . Me kõndisime käsikäes ja kruus krabises jalge all . Ehk oleks me jäänudki niimoodi kõndima , kui ma ei oleks märganud mööda põldu meie poole jooksvat koera . Kui me vahel arvame , et me mäletame tulevikku , siis see hetk olin ma kindel , et ma tean tulevikku . Koer jooksis pea veidi all , hambad natuke irevil , täis otsustavust . Ta jooksis meie poole , et oma hambad kas mulle või mu tüdrukule säärde lüüa . <arv> meetrit , mitte rohkem . Ta võimas keha paindus kokku , tagajalad toodi ette , suruti maha , koos jalgade sirutusega taha painutati selg kumeraks ning esijalad sirutati ette . Need suruti omakorda maha ja ta nagu rebis end edasi . Koera pilk oli fokusseeritud . Ma lausa tundsin koera lasersihikut oma kõri peal . Ta oli üks suur ründerefleks . Ma tean , et koerad , kes on inimese parimad sõbrad , on tegelikult hundid ning kunagi ei tea , mis neis selle vana metslase üles äratab ja nad murdma ajab . Oleks siis , et murdma söögi pärast ! Ei , nad murravad murdmise pärast . Eriti perversne ristsugutis looduse ja kodustatuse vahel . Mõlemast halvem . Lõbu pärast tapmise kombe on koer saanud ilmselt inimeselt . Lükkasin tüdruku oma selja taha ning hakkasin koerale vastu jooksma . Vajusin terve oma kehaga ettepoole ning tõukasin end minema . Juba järgmise sammuga sain paraja hoo , vahemaa oli piisavalt väike ning ma pidin hoidma end ettepoole kaldu , et saada vähegi võrreldav hoog . Täiskasvanud hundikoer kaalub vähemalt <arv> kilogrammi . Ma lööks teda massiga , kui me peaks rinda pistma , aga ilmselt ei ole hullunud koer selle spordialaga nõus . Mu silmad olid pärani , ma neelasin koera olemust , ajasin käed laiali , et paistaksin koerale suuremana , ning iga järgmise sammuga tõin neid veidi ettepoole , et koeraga kohtumise punktis oleksid mu käed peaaegu mu ees , kaitstes mu nägu ning andes koerale esimese hoobi . Koeral oli ta hullus , mul oli mu teadmine , et mitte midagi pole kaotada , kõik on kaalukausil . Selja taga oli mu tüdruk , kellega ma oleksin väga tahtnud suudelda , ja ma ei kavatsenudki lasta oma silmnägu ära äestada sellel koeral , kes millegipärast oli arvama hakanud , et ta on Rootsi kunn . Ma puurisin pilguga koera . Siis toimus pööre . Järgmise korraga ei rebinud ta ennast enam edasi , vaid jättis jalad ette ning peatas oma hoo . Kuid minus oli äratatud mu metslane ning ma tormasin edasi täis otsustavust see koer kätte saada ning võitluses selgeks teha , kes on karja juht . Rootsi kunn aga nii ei arvanud ning keeras otsa ringi ja jooksis teisele poole . Kohe kui see oli juhtunud , peatasin ma oma hoo ning koopainimese peegeldus kustus mu silmis . Pöörasin ümber ning astusin oma tüdruku poole . Ta uuris mind väga tähelepanelikult ning küsis , mis ma oleksin teinud , kui oleksin pidanud koeraga kokku minema . Ma ei osanud talle öelda . Korraks käis mul peast läbi , et ilmselt ma oleksin siis võidelnud kuni lõpuni . Ja lõpp oleks olnud minu võit , olnud see koer siis kas või marutõbine . Aga mitte see polnud tähtis . Tüdruk noppis sellest episoodist üles teadmise , et minus on hoopis üks teine mina , kes on külmalt kaalutlev , toitub instinktidest ja on oma olemuselt hunt . Mu sisemise mina pehme mulla all on rebenenud graniit , mille tekkinud tühimikes voolab pime ja külm jõgi . Mu mälusaalid on täis tilkuvaid stalaktiite ning mu maa-alustes järvedes ujuvad pimedad valged kalad . Mu alateadvus on aegade hämarusest võtnud kaasa ellujäämiseks vajaliku ning ekstreemsituatsioonides tuuakse kogu esivanemate arsenal välja . Mu süda tagus ikka veel meeletult , kaelas tuksusid sooned , mis on tavaliselt esmane ründekoht . Murdke aju ja murdub loom . Me kõndisime mõnda aega lihtsalt kõrvuti , sest ma olin liialt pinges , et käest kinni hoida . Ürgmootor keeras oma tuure maha , toonus langes ning süda hakkas jälle normaalses taktis lööma . See põgus , aga väga intensiivne hetk oli mind üle keha higiga katnud , nüüd oli tunda iga nõrgematki tuulehoogu , mis tõi leevendust ning mõjus jahutava paitusena . Garaažide juurde jõudes olin ma juba täiesti endine ning ma suutsin näole manada enam-vähem normaalse ilme . Siin ma nüüd siis olin . Üks asi on rääkida asjadest , teine asi on näidata asju . Kui inimene vaatab , siis ta näeb ning sa võid seal kõrval seistes seletada maad ja ilmad kokku , kuid see , mida teine näeb , ei muutu . Tuleb meelde see kurikuulus kaarditrikk , kus erinevat masti kuningatest ja emandatest lastakse välja valida üks kaart , jätta see meelde ning kui kuue näidatu asemel näidatakse viit kaarti , pole sinu poolt mõeldut enam nende hulgas . Müstika ? Ei . Meie adumine nägemisest . Me oleksime võinud valida suvalise kaardi või kas või kõik kuus , sest neist ühtegi polnud järgmise viie näidatava hulgas . Me keskendume detailile — ühele kaardile — ega jäta meelde , mis olid teised kaardid . Kui enamus meist langeb nii lihtsate trikkide lõksu , siis mida me veel räägime suurematest trikkidest ? Sellistest , kus vahetatakse pool rahvast välja või luuakse endast hoopis teistsugune pilt , kui tegelikult ollakse . Inimeste suhe on mõnikord ainult hookuspookus : tullakse koju , ollakse hea pereisa , aga tegelikult käiakse armukese juures . Armukese juures ütleb aga , et läheb koju , aga tegelikult läheb garaaži lennukit ehitama . Maskiballgi leiutati selleks , et tuua veidi värskust meie igapäevaellu . Me kohtume ja vahetame oma nägusid ning loodame , et me mõjume uuena sel päeval , iga päev . Need aga , kes meid igavaid näevad , soovivad , et meil oleks rohkem fantaasiat kui kitsehabeme kasvatamine . Avasin garaažiuksed . Siin olid kõik minu mõtted , unistused , ärajäänud kohtumised ja tunded , rääkimata laused saetuna vineeri , segatuna pahtliga ning kokku määritud õliga . Umbes paari minuti pärast arvas tüdruk , et parem vist on , kui ta laseb mul siin üksi majandada . Ta oli uste avamisest peale seisnud ning lihtsalt pilguga mõõtnud lennumasina keret ja maaslamavaid tiivakonstruktsioone ning jõudnud arvamusele , et see pole mitte kuidagi see , mis võiks teda huvitada . Ometigi jäi talle silma üks asi : mootor . Ta küsis , mis see on , ning pärast minu lühidat seletamist arutles ta valjult , kas seda saaks ka käima panna . Ajasin rinna märkamatult ette ning asusin mootorit käivitama . Nagu iga kord , nii hüppas mootor ka seekord valju turtsatusega tööle ning jäi tühikäigul podisema . Keerasin kangi , et tuure tõsta . Tüdruk vaatas teisel pool mootorit , naeratas ning andis märku , et ma mootori seisma paneks . Tema arvates oli see just kõige lahedam osa kogu lennukist . Ma olin temaga nõus kuni selleni , et see on lennuki edasiviiv jõud , lennuki süda . Aga ilma tiibadeta ei tõuseks ta kunagi õhku , olgu süda nii suur kui tahes . Millegipärast arvas ta , et mootor teeb vali häält . Mitte et ta oleks seda tundnud , aga ta vaatas mu säravaid silmi ning see oli kindel märk sellest , et vähemalt sel hetkel karjub mootor mu mõtetest üle . Tal oli nii õigus . Nädal enne Saatsin tüdruku suudlusega koju tagasi . Vaatasin , kuidas ta läks kergel sammul , vahel hüpates üle lompide , millest ta jaksas üle hüpata ja millest ta ei viitsinud ringiga mööda minna . Seisin garaažiuksel , kuni ta silmist kadus . Hea on jälgida oma hingetunde kehastust ja sihtmärki . Läksin sisse tagasi ning istusin seina ääres oleva kasti äärele . Ma pidin nüüd kuskilt alustama , aga ma ei osanud selgusele jõuda , millest . Korraga tundus see lennumasina projekt umbteena . Või siis kas just umbteena , aga ma tunnistasin enesele teadlikult , et ehitus on toppama jäänud . Olud , nagu ma ise nimetaks . Mingil hetkel tunduvad asjad ühtemoodi , teisel hetkel on olud muutunud ja kõik on teisiti . Mu mõtiskluse katkestas koputus uksele . Tõstsin pea ning mulle vaatas vastu see äsja murest murtud olnud vanamees , kes läbi äratundmise oli saanud uuesti nooreks . Ta vaatas imestusega minu kätetööd ning küsis mult küsimuse , millele ma hetk tagasi vastust otsisin . Ta ootas veidi , et vastust kuulda , aga kuna ma kehitasin ainult õlgu ja laiutasin käsi ja tegin " pole õrna aimugi " nägu , jätkas ta , et oli kuulnud mootori häält ning juba ammu mõelnud , millega ma siin tegelen . Ma andsin talle lühiülevaate ehitusest , plaanidest , ideest ning sellest , et ma istun ja ei leia , millega edasi minna . Kuulnud , et midagi pole enam vaja välja mõelda ning edasine on suuresti rutiinne töö , pakkus ta ennast mulle abiliseks . Et ta ehitab lõpuni . Rataste pärast polevat vaja muretseda , sest ta oli seda vastasgaraaži vanatädi juba näinud ning too oli hea meelega olnud nõus ära andma ühe käru , et tema juba vana inimene ja mis ta ikka nende kärudega teeb . Mees ütles , et on kohe tagasi , ning saabuski kohe tagasi , võidukas ilme peas ning käru käe otsas . Ja see polnud mitte tavaline käru , rattad all ja plekist vann nende vahel , vaid see oli eriline , amortisaatoritega . Ma küll ei tea , kui palju nendel amortisaatoritel oli käsikärul mõtet , aga ma teadsin kindlalt , et lennumasina all omavad nad väga sügavat mõtet . Mida vähem rappub lennuki kere , seda väiksema tõenäosusega saab see teekonaruste tõttu kannatada . Ma ei näinud ühtegi põhjust , miks me ei oleks võinud käsi lüüa ning ehitamine võis alata kohe . Tõsi , ma ei tundnud ennast ikka veel piisavalt motiveerituna , et käsi külge panna , ning otsustasin istuda ja vaadata , kuni vanamees , nüüd mu abiline , tõstab parema tiiva karkassi välja ning hakkab vasaku tiiva järgi vineerile jooni tõmbama , et parajaid tükke välja saagida ning nendega tiib katta . Mul tekkis piisavalt hea olemine , nähes , et ehitus jätkub ilma nõela pistmata . Oli nii kerge olla , et otsustasin end premeerida ühe suitsuga . Haarasin riiulilt paki , koukisin sealt ühe sigareti , panin selle suhu ning imesin veel läitmata suitsu . Ninna kerkis tubaka magusmõru lõhn . Haarasin tikutoosi ning libistasin tikuga mööda tikutoosi serva , mis oli kaetud abrasiivainega , nii et kui tikku vastu seda hõõruda , tekib soojus , mis süütab tiku peas oleva väävli ja veel paari keemilisse koostisesse kuuluva aine segu , ning mis omakorda süütab tiku puidust osa . Varjasin teise käega võimalikku tuult ning tõstsin käed näo juurde . Tuli viskles kergest õhuliikumisest tiku otsas . Me leppisime vanamehega kokku , et kohtume iga päev kell <arv> hommikul . Konkreetsed kellaajad ning plaan aitavad koera sabast üle saada . Ma ei oska kuidagi mõista seda , miks inimesed , kaasa arvatud mina , jätavad selle viimase asja tegemata . Koerast ollakse üle , aga kohe , kui sabaots silmapiiril , lendab kõblas nurka , võtmed visatakse kaevu ning tormatakse toimumispaigast hullunult eemale . Süüakse ära suur praad ja viimast poolikut kartulit enam ei jaksata ? Või on see koera saba eelne punkt just see , kus ollakse sisemiselt veendunud , et kui viitsiks , teeks lõpuni , sest suurem osa on tehtud ? Inimesed ja nende koerasabad . Panin tikuleegi sigareti otsa ning tõmbasin õhku läbi suitsu . Suits hakkas otsast hõõguma . Mu suhu ja kopsudesse jõudis soe suitsusegune esimene mahv . Esimene mahv on alati kõige parem . Värske , õrn , väga mitmekihiline ja sugugi mitte igav maitse . Seda väikest momenti annab pikendada , tõmmates veidi õhku kopsudesse juurde . Millegipärast pole imelik see , et me kuivatatud lehti tõmbame , küll aga loetakse imelikuks , kui me kuivatatud seeni tõmbaks . Ma küll ei tea , aga olen kuulnud , et siis pidid tulema eriti huvitavad unenäod . Tõsi , pärast head suitsu tulevad head mõtted , ehk on suits selle võrra lahjem kraam , et ta unenägudesse ei jõua . Või siis ei olegi suits ise heade mõtete katalüsaator , vaid suitsetamine kui akt . Aeg jääb vaikselt krigisedes seisma , väljapuhutud suits kerkib veidi ning jääb meist veidi kõrgemale hõljuma . Ma pööran oma pea abilise poole , kes on just sisse löömas naela , et fikseerida detailid . Haamer langeb kaunilt kaua ning ta valuhüüatus lükkab aja jälle normaalkiirusega käima . Lõi mööda . Millimeetrite mäng . Ma ei tõsta kunagi haamrit lüües nii kõrgele . Pigem toksin väiksema hooga ja veidi kauem . Sellega seoses meenus mulle mõttetera , mida jagas üks mu tuttav , kes oli võrdlemisi heal järjel , nii et tema tähelepanekuid tasus tähele panna ja meelde jätta . Nimelt soovitas ta lennata nii madalalt , et saab jalaga kogu aeg hoogu juurde anda . Et kui liiga kõrgele lennata ja siis alla kukkuda , ei aita ka tugevad jalad . Ehk ei maksa haamriga nii kõvasti vehkida . Rahulikult , küll see nael saab sisse löödud . Ma tabasin ennast mõttelt , et ma mõtlen nagu vana mees . Kohe kui tekivad sõnad " rahulik " ja " aeg " , siis on inimene vist oma ajaga seisma jäänud . Tänaval seistes ei näe me enam ruttavaid inimesi , vaid kõik tormavad . Ja tormavad nii kiiresti , et nad on nagu udused jutid . Seierid keerlevad kellal , nagu tahaks minema lennata . Lapsed ja lapselapsed räägivad kiiresti seletades ning isegi tundub , et pudistades . Supp jahtub silmapilkselt , piim läheb kapis kohe hapuks . Vaevalt jõuab tulla kevad , kui juba on palav ja siis on jälle lehed maas . Posti tuleb nii palju , et ei jõua kõike läbi lugeda . Lehti lausa iga päev . Ainult , jah , ainult lapsed ja lapselapsed käivad aina harvemini . Mu mured ja mu teadmised kinnistuvad mu kortsudes . Mida rohkem ajukurde , seda rohkem tarkust . Mida rohkem kortse , seda rohkem elukogemust . Lahustuv kohv on liiga kange , isegi pool lusikatäit . Mu käed värisevad . Mitte nagu siis , kui ma hoovis teiste poistega kaklesin , ärritatult , vaid nagu ebakindel ehitis . Tuleb tuul ja kõik väriseb jälle . Laual on kulunud nurkadega , aga puhas vakstu . Selle peal on paar männikooretükki , mis ma rannas jalutades kaasa võtsin , et neist siis laevukesed voolida . Aga terita nuga palju tahad , käed ei kuula enam sõna ega ole nii täpsed . Pruun ja pude materjal tõrgub ega lase end voolida , vaid laguneb . Väga aeglane pisar on silmas või on lihtsalt ilm selline imelik . Pilved rändavad ära . Raputan end mõtisklustest ja vahepeal aeglaselt edasihõõgunud suitsult tuhka . Mahakukkunud tuhk laguneb laiali nagu aeda lahtilastud lapsed . Korraga on nagu terve aed lapsi täis ning pool põrandat tuhka täis . Eelõhtu Saabusin alles poole öö ajal koju , õigemini tüdruku juurde . Leidsime , et keda me ikka petame ning ööbisime koos . Pealegi oli tal kohvikeetmise aparaat . Pealegi oskas ta süüa teha . Ning miks me olekski pidanud need pikad ööd piinlema , teine teisel pool seina . Mina tahtsin teda , tema tahtis mind . Ei mingeid mänge ega sõnaseadeid . Ta küll ütles , et ta tavaliselt midagi sellist ei tee ning see kõik on nii ootamatu , aga niisamuti kui tema näitas mulle oma salaaeda , näitasin mina talle oma . Kui me leiame selle kellegi , kelle nimel me oleme valmis loobuma millestki , teades , et me jätame selle kerge südamega , siis me oleme veel kord , see ainumas kord , süütud . Me puudutame esimest korda , me naerame nii , nagu me poleks varem naernud . Või kui , siis ainult lapsepõlves . Ei ole peavangutusi ega kõõrdpilke , mis võiksid pulbitsevat südant jahutada . Iga liigutus on tähtis ja iga päev on eriline . See , et ma olin ja olen valmis loobuma oma lennumasinast , ei ole enam eneseeitus . Ma ei peagi valima ühe ja teise vahel . Mingil imepärasel moel mahuvad need mõlemad nii vabalt mu maailma . Äkki on nii , et kui kaks südant teineteist leiavad , siis nad ühinevad ning tekib suurem süda kui eelmised kaks kokku . Kuidas muidu seletada seda ootamatult tekkinud lisaruumi . Isegi nii palju , et lennuk koos saba ja tiibadega ära mahub . Saabusin koju alles poole öö ajal , toad olid pimedad ja tüdruk magas . See võib olla õnnis uni , kui sa käteplaksu peale üles ei ärka . Ning isegi selle peale , et ma pimedas koperdan . Ega ka selle peale , kui ma korraks teleka ette istun , ta sisse lülitan ning klõpsutan kanaleid , et äkki on maailmas toimunud midagi suurt ja huvitavat . Loomakanal , ostukanal , reisikanal , toidukanal . Ning kümnete kaupa uudistekanaleid . Kõik täis vanu uudiseid . Kuidas indeksid langesid , mida siis analüütikud sellest arvasid , mida siis nemad arvasid ja mida nad siis küsisid nende käest . Öösiti on hea üleval olla , kui tead , et su kallim ja lähedane inimene magab teises toas õndsa und . Just see magus võimalus iga hetk unele alla vanduda ning minna teise tuppa , teki alla , kaissu . Öös olles jahtub keha maha ning voodisse minnes oled sa ALATI külmem kui voodis olija . Siis on ka veidi süümepiinad , kui oma jaheda keha vastu tema tulitavat nahka surud . Siis võtab ta oma käe ning paneb selle sulle ümber . Liigutab veel veidi oma sõrmedega , et tunda , et see oled sina , see külm mees , kes tuleb poole öö ajal ning siis vahib ei tea mida telekast ning laseb oma kehal maha jahtuda ning siis ronib voodisse . No olgu peale , võetakse kaissu , aga ainult sellepärast , et sa oled nii armas mulle ning ma tahan su juukseid sasida , kui ma unesegaselt sind enda vastu surun . Ootasin , kuni mu käed olid enam-vähem soojaks läinud ning alles siis julgesin teda puudutada . Mu käed ei olnud veel päris soojad ning see sundis ta kergelt võpatama , aga ta kehasoojus võttis mu külmad käed vastu ning see oli väga hea tunne . Keerasin ta ettevaatlikult seljaga enda poole ning võtsin ta siis kaissu . Panin oma nina talle kuklasse ning hingasin ta lõhna sisse . Jäime nagu lusikad karbis magama . Pärast väsitavat füüsilist tööd tuleb alati hea uni . Õhtul , kui olime lennumasina ehitamise lõpetanud , otsustasime ta kohe ka põllule raja äärde vedada . Siis ei ole järgmisel päeval rassimist ning saab vajadusel terve päeva kulutada proovimiseks ja pisivigade silumiseks . Õhtuhämaruses avasime garaažiuksed ning tõmbasime lennuki kere välja . Madalal olev päike vedas pikki varje ning värskelt värvitud kere küütles . Tõstsime välja ka tiivad ning kinnitasime need lihtsalt omavahel kokku ja tõstsime lennukisse . Neid ei olnud mõtet külge panna , see lisanuks oluliselt laiust ja mööda teed lükates jääksime kindlasti möödasõitvatele autodele liialt ette . Lennuki lükkamine garaažide juurest teele oli lihtne . Natuke allapoole kallet , tegu oli rohkem hoo kinnipidamise kui lükkamisega . Sealt edasi kulges tee aga laugja kaarega põllu poole , mis oli veidi kõrgemal . Korraks tekkis isegi mõte , et paneks lennukimootori tööle ning laseks tal ennast ise vedada . Loobusime hilise kellaaja tõttu müra tegemast ning lasime võitu saada inimese loomulikul omadusel , mis on enne olulist hetke mitte riske võtta , ning asusime oma kätetööd mäest üles lükkama . Just meie , sest viimased päevad on enamuse tööst teinud vana mees , mina olen enamasti tegelenud töö kontrollimise ning suitsu abil aja peatamisega . Tõsi , sel ajal , mil aeg käis aeglaselt , liikus ka töö tigusammul , aga ometi oli mul vaja pikendada neid " enne , kui valmis " hetki , need olid nii kordumatud . Kõige parem periood pärast seda surnud koera saba punkti on siis , kui oled asunud ületama saba ning uus jõud täidab su rinna . Koduteel laulad , linnud kraaksuvad , päike särab ning töö lausa lendab käes . Ei pea tingimata just minu käes lendama , loeb kogu kollektiivi , ehk siis minu ja vana mehe panus . Tema <arv> aastast oli alles kõige rohkem <arv> , sest tundus , et tema elupäevad on loetud ideedega . Anna talle ainult ette , ning ta silmad löövad hõõgvele ning ajuripats hakkab tootma seni avastamata nooruseliksiiri . Kortsud sirgenevad , aga õnneks mitte elukogemuse kadumise hinnaga , selg läheb sirgemaks ning kõne kiiremaks . Sel ajal kui tema viimistles tiibu ning värvis välispindu , tegelesin mina juhtkangide ning -trossidega . Kuna mina olin see , kes loodetavasti õhku tõuseb , siis tahsin ma täpselt teada , mis juhtkang millele reageerib ning asja ise ehitades saab kõige parema tunde . Räägitakse legende meestest , kes pärast auto ostmist ta esimese asjana osadeks lahti lammutavad ning siis kõik ise oma käega kokku panevad . Pidavat parem saama . Ma olen väiksena mänguasju lahti lammutanud , aga lihtsalt uudishimust , et näha , mis seal sees on ja kuidas ta töötab . Äkki on need autolammutajad samasugused uudishimulikud ning tahavad lihtsalt teada . Aga perekonna survel on nad sunnitud lõhutud asja ka uuesti kokku panema , sest pere tahab nädalavahetustel linnast välja ja igapäevaselt on ka palju asju ajada . Tema lükkas eest , tiibade kinnituskohtadest kinni hoides , ja mina lükkasin tagant , lennuki saba juurest . Ühe ratta kuullaager oli vist omal ajal vähe õli saanud ning kriuksus vaevukuuldavalt . Võib-olla kriuksus ta ainult veidi ja alguses , aga see kõla oli ikka veel kõrvus ning ma olin valmis pooled lindude häälitsused selle kriuksumise arvele panema . Kaks sammu ja kriuks , kaks sammu ja jälle . Mõne aja pärast teadsin ma täpselt , millal järgmine kriuks tuleb . Lennuki täpset kaalu ei oska öelda , aga poole tee peal tundus , et seda on liiga palju . Lihased hakkasid alla andma , lükkamine oli muutunud rohkem jalg jala ette astumiseks , me ei rääkinud sõnagi , vaid ainult hingasime sügavalt . Süda tagus trummeldades verd ja veri kandis kopsudest hapnikku . Meie kehades toimus põlemine . Särgiseljad leemendasid , õhtu oli mõnusalt jahe ning mõni harv tuulehoog tõi leevendust . Käed kippusid krampi minema ning ma vahetasin alatasa nende asendit . Meenus see teadlane , kes koera silme ees lampi vilgutas ning talle siis süüa andis , ning mõne aja pärast teadis koer täpselt , et kui lamp põlema läheb , hakatakse ta maolt ootama maohapet . Seda oodati mingist torust , mis oli talle ühe ta magamise ajal pandud ning ausalt öeldes segas see igapäevatoimetusi . Ning ta kiheles hullu moodi . Teadlane avastas , et kui lampi paar korda niisama vilgutada ning süüa mitte anda , siis magu enam ei reageerinud . Mida ta ei teadnud , oli see , et kui lisada katsesse juhuslikkust , kestab mao reageerimine tunduvalt kauem . Nimelt teha nii , et mõnikord anda pärast lambi põlemapanemist süüa ning mõnikord vilgutada lihtsalt lambiga , toreduse pärast . Magu ja koer satuvad segadusse ning magu hakkab igaks juhuks tootma mahlu iga lambipõlemise peale . Kui ka sel korral ei toodud toitu , no eks ole ennegi juhtunud , ning oodatakse järgmise korrani . Läheb vaja umbes kümme korda rohkem lambi põlemapanemist ilma toitu andmata , et lõpuks magu alla annaks ning koer lootuse kaotaks . Seepärast arvasin ma , et iga kahe sammu tagant kostub kriuks , mu kõrvad ootasid seda , aga iga kahe sammu tagant ei kriuksunud ka . Las see kriuks olla , aga paljud , tegelikult isegi enamik inimesi elab terve oma elu sellises teadmatuses . Seekord ei läinud miski õnneks või korda , no ehk järgmine kord . Juhuslikkuse raja mälu antakse edasi põlvest põlve , usku toetatakse rahvalegendidega ning isegi usuraamatus on kirjas , et " kunagi käis ja tegi imetegusid " . Nii me elame ja ootame , et ehk juhtub veel ime . Iga lambi põlemapaneku peale tormame kohale ning loodame , et ehk nüüd . Aga ei , mõne aja pärast läheme jälle laiali , mõned lubavad , et enam ei tule , kuid uue süttimise ajaks on kõik kohal . Sellesama asja peale on üles ehitatud ka loterii . Alati on võimalus , et võidame . Havi käsul ja eestkostel saame pudrumäed , ka ilma lambita . Siis võime lambi lausa katki lüüa , sest meil on pudrumäed . Seekord vist ei kriuksunud . Vähemalt ma arvasin , et ma ei kuulnud . Küll aga kuulsin vere kohinat kõrvus ning teise ähkimist . See viimane ots oli raskem kui terve teekond kokku . Käed värisesid ja jalad olid nagu vettinud puupakud . Astud ja tunned , nagu maa väriseks . Suu oli sülge täis ning ma pidasin aru , kas nüüd sülitada või neelata alla . See oli osa minust ning äkki leiab organism sellele hea rakenduse . Või siis ei leia , mõtlesin neelatades . Kas minu süljenäärmed üldse midagi tegema hakkavad , kui vaja oleks , et kogu organism suunaks oma jõu jalgade töösse ning ülakeha teatud asendis hoidmisesse ? Higi voolas külma nirena mööda kaela ja selgroogu alla . Veel oli jäänud paarsada meetrit . Nüüd oleks ära kulunud veel üks lükkaja , kes oleks värskelt puhanud ning paneks käed külge ja lükkaks lennuki nagu õletuusti lõbusa vile saatel kohale . Pühiks käed kujuteldavast tolmust , kohendaks oma tunkesid seljas ning tema päevitunud ja puhanud näost lendaks meie poole naeratus koos silmipimestava hammastereaga . Täpselt sellisena kujutasin ma ennast mõnikord ette , kui kedagi aitama tõttasin . Kui keegi ütleb , et me aitame heast südamest , siis seda ma ei usu . Me aitame , et me sarnaneksime nendele tublidele töömeestele , plakatitelt meeldejäänutele . Plakatitel on kujutatud üliinimesi , ehk isegi inimjumalaid . Nemad on need kõige parema võrdkujud . Neljavärvitrükis . Õnneks ei osata teha sädelevaid hambaid . See osa on ilma trükivärvita , sealt paistab puhas paber , täpselt nii valge , kui see juhtus olema . Aja jooksul paber kolletub ning meie aja kangelased näevad välja veidi teistsugused . Plakatiääred muritud ja hambad kollased . Keegi on püksiäärele midagi sodinud — ülemuse laps , kui tööl kaasas käis , sodis vildikaga vuntsid ja prillid kangelasele ning värvis ühe kolletama kippuva hamba mustaks . Kui meile tõttaks appi selline koleda välimusega inimene , kas me laseks end aidata ? Aga kui ta tõesti tahab ainult heast südamest aidata ? Me uuriks teda enne põhjalikult ning veaks ninaga õhku . Äkki on täis , äkki on kodutu ? Alles siis kui leiame plakatitelt tuttavad tunked , laseme ta appi . Ta naeratab oma firmanaeratust , üks hambakoht must , nagu oleks puudu või vildikaga üle värvitud , ning paneb käed külge . Või oli äkki mu aitaja , see vana mees , ka plakatilt tuttav ? Uurin teda selja tagant . Ei , mitte tema . Esiteks pole tal tunkesid ning tema hambad on korras . Vähemalt ta hingeõhk ei ole hinge mattev . See on nii imelik , et enda hingeõhku ei tunne , aga teise oma kas või kilomeetri taha . Kartes , et hingeõhk meid alt veab , paneme peegli ees olles käe suu ette , hingame välja ning siis kiiresti nina kaudu sisse . Ilmselt plakatitelt õpitud käitumine . Lõpuks on lennuk kohal . Veel paar sammu ning ma lasen käed alla . Hoog peatub kohe . Ning kuna põld on pehme , vajuvad rattad veidi sisse ning lennuk jääb oma kohale püsima . Rebin endal särgi seljast ning lasen nõrgalt puhuval öötuulel end jahutada . Longin teisele poole lennukit ning mõõdan pilguga põldu . Vähemalt viissada meetrit lauget maad . Ei mingeid vagusid ega kive , pigem meenutab see rohuaasa kui põldu . Päike on laskunud , kuid ööd on siin suviti valged . Pärast põgusat puhkust , mis ometigi ei tohi liiga kaua kesta , et ta tunduks ikka tööpausi , mitte igavese puhkusena , tõstame tiivad välja ning monteerime lennukile ükshaaval külge . Käed on hiljutisest pingutusest väsinud ning värisevad . Poldid , mida tuleb täpselt läbi mitme kihi ajada , ning mutrid , mida peab sõrmeotstega hoidma , kipuvad liiga tihti käest ära pudenema . Tiib , mis alles garaaži juures oli nii kerge , on vähemalt poole oma kaalust juurde saanud . Pärast tiibade kinnitamist istun lennukisse ning kinnitan tiibadest tulevad juhttrossid juhtkangiga . Sees istumisel ei ole minu jaoks hetkel mingit võlu ega elevust . Kõik see on jäänud kaugele minevikku või on lükatud kaugele homme saabuvasse tulevikku . Tüdruk ilmselt sätib end magama . Ta on terve õhtu veetnud kodus lugedes ning süüa tehes . Ta istus pikalt aknal ning ootas mu tulemist . Ta teadis , et täna võib kauem minna , sest me olime eile nii lähedal ehitamise lõpetamisele . Kui värv ei oleks hommikuks kuiv olnud , siis ehk olekski varem tulnud . Aga koera saba sai raiutud . Lennuk seisis uhkelt põllu ääres ja ootas oma homset . Vana mees küsis mult ühe suitsu ning pani selle põlema , et aja voolu aeglustada . Midagi oli talle selles hetkes sel öösel armas , et ta valis just selle momendi . Tundsin , kuidas mu südamelöögid jäid üha harvemaks , mu hingamiste vahel oli igavik , mu liigutused olid kui teo roomamised . Kindlad , aga aeglased . Tuul peatus ning ma võisin peaaegu tunda iga üksikut puhangukest , millest koosnes tuul . Kaugemal linna pool peaaegu peatus õhus parv linde . Sünkroonselt nagu iluvõimlejad liigutasid nad oma tiibu ning nende suult kostis väga pikk ja tremologa kraaksatus . Kuna aeg voolas aeglaselt , teadsin , et see kraaksatus jõuab minuni alles mõne minuti , kui mitte rohkema pärast . Näiteks suitsulõhn , hoolimata sellest , et ma olin vana mehe suhtes allatuult , jõudis minuni alles nüüd . Kustutanud suitsu , tõmmati aeg jälle tavakiirusega liikuma . Kohe olid mul juhttrossid ühendatud ning me pakkisime koos lahti suure presentriide , millega katsime lennuki ööseks . Me ei kartnud , et keegi tuleks seda ära röövima — mida olekski sellega teha ? — , vaid et öine niiskus puitosadele liiga ei teeb . Poole katmise ajal jõudis kohale ka kraaksatus ning vana mees ajas pea kuklasse ning mõtles valjusti , et kas juba on sügis , et nad parves lendavad . Lindude lendamine võib olla samasugune harjumus , nagu töötegemine või iga-aastane puhkus . Nii on kõik teinud , nii teeme ka meie . Me ei küsi , miks me seda teeme . Isegi kui mõni küsib , siis harjunumad vaatavad teda SELLISE pilguga , et küsijal hakkab häbi . Me oleme iseenda raskusega oma eluteele vajutanud rööpad ja sõidame mööda neid , kuni on veel rattaid ja teid . Me pahandame iga teeparanduse peale ning neame foore , mis punast näitavad . Me ei näita suunda ning keerame peateele teistele ette , me lisame tahtmatult gaasi , kui keegi meist mööda sõidab . Me vaatame , kuidas teised sõidavad ja kes kellega sõidab . See oli töö lõpp . Särgid käe otsas , hakkasime lükatud teed mööda tagasi garaažide juurde astuma , et pesta käsi ja loputada ehk ka ülakeha ning rutata läbi linna koju magama , et homne kiiremini tuleks . Ärkan keset ööd igatsuse peale üles . Ma igatsen teda , kes mu kõrval on ja magab . Korraga on suur tahtmine ta enda poole keerata , üles äratada , suudelda teda kaua ning oma käed talle ümber panna ja ta enda vastu suruda . Ma tahaksin näha ta silmi , mis mind vaadates naeravad , sõrmeotstega puudutada ta huuli , olles valmis oma kätt ära tõmbama , kui ta hammastega püüab mu sõrmi mängeldes kätte saada . Pimedas ei näeks ma tema silmade värvi , küll aga tunneks ta ripsmete liikumist oma põsel , kui teda kallistan . Ometigi ei raatsi ma teda üles ajada . Tõusen istukile ning vaatan toas ringi . Öövalgus kaunistab tuba . Tüdruk , minu tüdruk , magab õndsa und . Ma sosistan talle , et ta on armas naine . Seda öeldes olen ma täiesti liikumatult . Mõte liigub alati kiiremini kui sõna ning on veel palju asju , mida ma tahaksin praegu talle öelda , tundeid ja hetki , mida talle kirjeldada , ning tegemisi , mida tunnistada . Ma võin seda kõike mõelda , aga öelda on palju raskem . Väljaöeldu joonistub tulikirjana kuulaja südamesse . Isegi praegu , öösel , ma tean , et ta ei näe , ja kui ta ei näe , siis ta ka ei kuule , ei ole minus julgust seda kõike talle öelda . Ma kardan oma sõnu . Ma kardan isegi oma mõtteid . Vahel sulen silmad , et mu mõtted ei peegelduks minu silmadest . Sest väljaöeldud mõtetes on vastutus . Seni ma ei tahtnud vastutust . See oleks nagu nööril kõndijale jalgade alla õli pakkuda . Teeb tallad küll pehmeks , aga mitte seda ei ole hetkel vaja . Ilma sõnade kohustusteta püsin ma köiel . Sõnad tekitaksid tuule ning ma kukuksin köielt . Ilma oma unistuseta poleks ma elanud , ilma elamiseta ei ole minust inimest . Homme , juba homme on kõik teisiti . Kindlasti on . Ma tunnen , kuidas edu ja hea päev toovad minusse rahu , heidan pikali ning jään uuesti magama . Võtan tüdruku kaissu ning panen oma käe talle kõhule . Vana mees aga ei läinud koju , vaid kogus kokku kõik lennukitegemisest ülejäänud tükid . Ta kogus need suurde hunnikusse garaažidest veidi eemal . Viimaks leidis ta atsetooni ja mingi imeliku vedelikuga potsikeste kõrvalt anuma bensiiniga ning kallas need tükid selle tuleohtliku vedelikuga üle ja süütas põlema . See oli ühe etapi lõpp tema elus . Nagu selguse või hulluse hetkedel põletab luuletaja oma loomingut , nii tundus talle , et ta peab hävitama need ülejäägid . Kui me puust midagi voolime , siis voolitud asi on hinnas , tükid , mis sai eemaldatud ning koos moodustaksid selle , mis on selle kuju ümber , ei ole pennigi väärt . Või siiski ? Ilmselt õnnestuks mõne kuulsa kujuri raiutud tükke ka müüa . Andega käsi on need raiunud . Lennuk oli tema jaoks midagi ülevat . Ülejäägid pidi põletama , et keegi ei saaks teada saladust , et keegi ei varastaks ideed . Kui ta saaks vaid põletada ülejäägid enda elust . Kui igaüks saaks nii teha . Kui saaks oma väljaöeldud laused olematuks . Öö on oma pimedusega aususele kutsuv ning kui ma oleksin olnud ärkvel ning seal lõkke ääres , oleksin ma temaga nõus olnud . Las põleb . Me ei ehita enam midagi ümber , me ei tee enam teist lennukit . Homme on viimane päev , seejärel hakkab uus elu . Meie ülesanded ja kohad ei ole veel välja jagatud , aga küll see öö jooksul korda aetakse . Alustame kas või sellest , et toome lennuki garaaži ära ja mõtleme , mida edasi teha . Aga täna me ei mõtle veel sellele ning ma ka ei mäleta kaugemale kui homme . Isegi mitte homset õhtut . Ma ärkan selle peale , et tüdruk ütleb mulle , et ma olen armas . Ma nägin unes , et ma jooksin ringi mööda pooleliolevat suurehitist ning igast küljest lähenesid mulle kurjad ehitajad , kes karjusid , et siin on ohtlik ja ma pean kohe lahkuma . Ma teadsin , et kui nad mu kätte saavad , siis veavad nad mind kõrvupidi ehitisest välja . Kiiresti ehitasin ma telliskividest ja mördist seinu ja suletud uksi , painutasin metallvarbu , et teha neist rest ning sinna peale valada põrand , ning avasin aknaid , et tekiks tuuletõmbus , mis nad segadusse ajaks . Nad olid pimedad . Nad ei näinud , et nad ehitasid inimtühja paika , et neid oli sinna jäetud ja unustatud . Sellepärast olid nad ka vihased . Ma viskasin ühe tellise vastasseina vastu . Kõik pöördusid kohe sinna ning jäid nõutult mind otsima , arutades , kuhu ma kaduda sain , ega ometi mitte läbi seinte . Niikaua kuni ma suutsin vait olla , nad ei teadnud , kus ma olen . Ma naeratasin endale oma kavaluse peale ning sel hetkel tuli tüdruk vaatama , kas ma olen ärkvel . Ma olin armas oma unelemises . Lennuk seisis täpselt sama koha peal , kuhu me olime ta eelmisel ööl lükanud . Puhus mõõdukas puhanguline tuul , üksikud pilved triivisid üle taeva . Ma jään neid igatsema , kui ma surma saan ning taeva või põrgu lähen . Taevas olen nende sees ning siis ei oska neid vatiseid tompe enam nii hinnata . Põrgul pole katuseaknaid ning seetõttu sealt ei näe . Tõmbasime katte maha ning korraga ei olnudki enam muud teha kui lennukisse istuda , mootor käivitada ning siis vaadata , mis saab . Põllu ääres lehvitavad mulle mu vana mees ja tüdruk . Ma pean olema hullumeelne , et ma midagi sellist teen . Aga see ongi see , millepärast ma olen elanud . Lennumasin oli nagu hullu teadlase obsessioon , nagu mustvalge Hollywoodi-aegne film , kus aru kaotanud teadlane teeb oma suitsevate kolbide ning särisevate varraste taustal sihitut uurimistööd . Teadlane ei saa aru , et ta on kaotanud sihi , et ta jookseb nagu jahimees metsas püssiga ning tulistab kõike , mis liigub , silmad on kinnitunud sihikule , ta jookseb sihiku poole , aga nagu koerale riputatakse lihatükk nina ette , et ta seda taga ajaks , nii ei saa ka jahimehestunud teadlane sihikut kunagi kätte . Alguses oli põhjus , siis oli siht , siis ununes põhjus ning jäi ainult siht , mis ilma eesmärgita devalveerub kiiresti . Tüdruk tõstis käe . Mootor möiratas ning propellerist tekkinud tuulehoog puhus mu peast mütsi . Minu poole tormav õhk tahtis hinge kinni võtta . Ma hüüdsin " avanti " ning liigutasin mootoripöörete kangi veel — möirgamine läks valjemaks . Lausa väga valjuks . Lennumasin hakkas kõhklevalt edasi liikuma . No nii , siin me nüüd läheme . Siin ma nüüd tulen . Taevas , võta mind vastu . Ma hüüdsin veel kord " avanti " , aga seda ei kuulnud ma ise enam ka . Taevas aga ei tahtnud mind kuidagi vastu võtta . Lennuk kogus hoogu ning rappumine ähvardas lennumasina laiali lammutada . Õnneks oli veel vaba ruumi hoogu koguda . Õnneks olid amortisaatoritega rattad . Järgmise suurema rappumise peal oli tunne , et korraks ei puutunud rattad enam maad . Ning mida suurema hoo lennuk sisse sai , seda vähem oli järske jõnksatusi tunda . Ning ühel hetkel rappumine lakkas . See oli küll imeväike hetk , paarkümmend sekundit , aga siiski piisavalt pikk , et ma kogesin seda imelist tunnet . Õhus . Mootorimürin oli taandunud tagaplaanile , olevikus olin ainult mina , värisevate kätega juhtkangide juures , ja lendamine . Järgmisel hetkel ütles lennuki üks tiivatugevdus üles ning lennuk kaotas tõstejõu ja prantsatas tugevasti vastu maad . Ka teine tiib rappus lahti ning kogu keret läbis üks tugev raksakas . Ma ei osanud selle pärast enam muretseda , sest see oli teisejärguline . Ma olin oma ülesande täitnud , mu eesmärk oli täidetud , mu elutöö tehtud . Ma olin lennanud , ma olin kogenud seda tunnet , edasi oli ainult aja küsimus , millal tehakse parem lennuk . Idee on olemas , küllap arendajaid leidub küllalt . Ronisin vrakist välja ning komberdasin kaasaelajate poole . Surusin mehel kätt ja kallistasin kõvasti oma tüdrukut . Ta surus oma käed mu ümber ning libistas siis oma käed mulle riiete alla . Ma tundsin kuidas mu keha soojus ta külmad käed veidi tõrkudes vastu võttis ning neid soojendas . See oli nii hea . Nii see algas .