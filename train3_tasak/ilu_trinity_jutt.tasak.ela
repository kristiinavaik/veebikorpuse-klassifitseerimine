kirjak	ilu_trinity_jutt.tasak.ela	André Trinity Ma ei mäleta täpselt , oli see reedel või laupäeval , aga tagantjärele ei oma see enam erilist tähtsust . Mäletan vaid , et oli sügis . Lehed langesid ja ilm oli ilus . Lebasin rohus ja vahtisin pilvi . Linnud ja rohutirtsud laulsid hümni . Oli selline amoraalne tunne — mina lahkun , aga teised jäävad . Jah , naljakas . Vaevalt on lahkumine kellelegi kunagi amoraalsusega seostunud . Minul seostus . Tundsin kohustust , et pean jääma , samas igatsesin lahkuda . Meeleheite dilemma ! Võibolla selles ongi kogu probleem ! See on vaid tagantjärele tarkus . Üks on kindel , päev mil ma surin ei muutnud minu jaoks midagi . Absoluutselt mitte midagi ! Kõik jätkus samas vaimus ja alguses kahtlustasin , et suremine oli taas kõigest üks mu haiglastest fantaasiatest . Kõndisin ringi nagu ennegi ja vaatasin inimesi . Mõnikord kuskil pargis , teinekord lihtsalt bussis — istusin kellegi kõrvale ja silmitsesin teda ja tema mõtteid . Täpselt nagu enne , tegin seda ka sel õhtul . Mõtlesin , et selline see ongi ja nii peabki olema . Pärast läksin koju . Söök oli soe . Näksisin veidi ja pugesin voodisse . Naine küsis , et kus ma käisin . Ütlesin , et metsas või õigemini aasal . Tol hetkel imestasin esimest korda . Teatasin talle pahuralt , et mind ei ole : seal aasal surin ära ! Surin niimoodi vaikselt ilma igasuguse agooniata ja keha jäi maha . Naine käskis mul magama jääda . Ma ei jäänud . Tahtsin asja klaariks teha . Mis kuradi moodi ta minuga üldse suhtleb ? Täpselt nii ütlesingi . Ta vaatas mind kuidagi kummalise pilguga ja tegi musi . Siis küsis , et kas ma sõin ka . Vastasin , et natukene . Püüdsin uuesti seletada : aasal olles ma lahkusin — lahkusin elavate kirjast omal soovil . Ei , ei ! Ma ei tapnud ennast , lihtsalt lahkusin . Nagu Jeesus : Isa , sinu kätte annan ma oma vaimu ! Astusin endast välja ja pärast isegi puudutasin oma keha , veendumaks selle tõelisuses . Seejärel kõndisin niisama ringi ja pärast sõitsin bussiga koju . Mul kästi udutamine lõpetada ja kuna ma ikkagi edasi rääkisin , vajutas ta käega mu suu kinni ja ronis mulle otsa . Mõmisesin midagi , et ära tee või muud säärast , aga ta sai valesti aru . Mu püksid lennutati teise toa nurka , särk samuti . Sõimasin teda nekrofiiliks , aga ta ei teinud väljagi . Üsna pea unustasin veerand tunniks kogu probleemi , õigemini tundsin ennast mõnda aega päris elusana . Ja siis jäime üksteise kaisus magama . *** Ah jaa ! Unustasin märkida , et mu naise nimi oli Marcelle . Tavaliselt hüüdsin teda lihtsalt M.-iks. See on ääretult oluline , kuna pärast Marcelle'i oli mul veel kaks M-tähega naist , keda ma hüüdsin samuti M.-iks. Viimase puhul ei ole ma üldse kindel , oli ta tegelikult ka olemas või ma lihtsalt mõtlesin ta välja . Aeg ajalt tekivad mul säärased naljakad kahtlused ... aga see selleks . Teise naise ajal hakkasid mu sõbrad vaimukaid märkusi viskama minu M.-i lembelisuse pärast . Pidin siis pikalt seletama , miks ma mõlemaid just M.-ideks kutsun . Kõigepealt muidugi sellepärast , et ma kogemata vale nime ei ütleks . Noh , teate küll , vahel võib sassi minna ning see vallandaks üsna ebameeldiva vestluse . Ja siis veel sellepärast , et minu arvates on inimesel alati ainult üks armastus-objekt . Mis kuju , nägu või nime ta kannab , see ei oma mingit tähtsust . On vaid objekt , kellele antakse armastust . Mul juhtusid nad kõik olema naised ja nimed algasid M.-tähega. Milles probleem ? Mõni armastab terve elu üksnes kasse ja kui esimene sureb , paneb ta järgmisele kassile ka Miu nimeks . Keegi ei tee numbrit ! Oma naistele pole ju mina nime välja mõelnud , lihtsalt hüüdsin neid esitähte pidi . Tegelikult neil isegi võinuks olla sama nimi ! See oleks peegeldanud täiesti ausalt nimetatud tõsiseika , et objekt on objekt ja muus osas vahet ei ole . Mis M.-i hääldamisse puutub , siis hiljem muutusid kõik need erinevad objektid üheks umbmääraseks mmm-i ( na ) ks . Päris alguses , oma esimesele naisele , ütlesin ikka eMm , nagu kaashäälikut hääldatakse , aga kuna see häälik omas minu meelest teatavat emm'elikku varjundit ning naine hakkas kuidagi ülemäära oidipaalseks muutuma , siis too eM saigi mu huultel suvaliseks mõminaks . Tol õhtul seal voodis ei mõmisenud ma Marcelle'i nime . Ma ei saanud käsi suu ees midagi artikuleeritumat öelda . Tema sai aga valesti aru ja mõtles , et ma tahan teda . Meie vahel oli taoline veider kommunikatsioon aja jooksul tekkinud , et voodis öeldud mmm sai tähendada ainult ühte asja . Kuidas see iseäralik teineteisemõistmine välja kujunes , seda on juba õudselt keeruline selgitada . *** Öösel ärkasin mitu korda üles . Mõtlesin ikka aasal toimuva peale . Nendel hetkedel tundsin , et olin kõike ainult ette kujutanud . Miski ei veennud mind vastupidises . Naine ei olnud ka tuhkagi aru saanud . Mida ma ise arvasin , see jäi sama määratlematuks nagu iga õõnes meeleolu , mis aju vaakumisse tõmbab . Mingit selget elutunnetust mul ei olnud — ma ei saanud sellest isegi mitte aru ! Kuidas oleksin pidanud nüüd mõistma , tajuma või kogema surmatunnet ? Nende mõlema realiteet näis täiesti paradoksaalsena : ei ole üht ilma teiseta või need on täpselt üks ja see sama . Ja kuhu jääb jalgealust pakkuv nending : mõtlen , järelikult olen ? Kas pärast surma ka niimoodi mõeldakse ? Äkki ma kõigest suigatasin hetkeks ja nägin seda unes ! Või ehk näen seda ikka veel unes ! Olen aasal ja magan ! Ei , olen surnud ja näen unes , et olen elus . Või vastupidi ? Mis vahet seal on ? Kõik on , nagu on , ja pole minu asi arvata , kuidas tegelikult on . Midagi muud ei eksisteeri kui ainult kogemus — minu kogemus . Ja kogemus on alati reaalne , vähemalt minu jaoks . Mis aga kujutlusse puutub , siis nii totaalselt sinna ei eksita ! * Hommik oli jabur . Avastus , et olen ikka veel elus ja pean jälle ärkama , tegi meele mõruks . M. tõi miskipärast kohvi voodisse . Küsis , kas ma olin eile joonud . Ütlesin , et ei olnud . Rohkem ei küsinud ta esialgu midagi . Mul oli halb olla . Juba üksnes mõtte peale , et jälle on ees üks tüütu päev . Kohv ka ei maitsenud eriti . Sundisin end siiski jooma , kuna M. jälgis mind kuidagi kahtlase pilguga . Ta mõtles , kus ma eile ikkagi tegelikult olin ja kas ma olin joonud või mitte . Siis jõudis kahtlusega väljamõeldud armukeseni . Ma ei viitsinud midagi öelda . Las mõtleb ja praeb end veidi ! Pealegi , enda kõrvalhüpetest ei olnud ta siiani mulle kordagi midagi rääkinud . Kord plaanis mind isegi maha jätta , aga siis viimasel minutil sai teada , et too autojuht oli hoopis abielus ja kolme lapse isa . Selle kõige pärast lasingi tal oma mõõdupuu järgi koostatud fantaasiates vaevelda . Ta ei küsinud selliseid asju kunagi otse ja mul oli selle üle hea meel . Kuna mul kõrvalhüppeid ja armukesi polnud , pidanuks ma need kiirelt välja mõtlema . Esiteks sellepärast , et ta vihastaks ja enda omadega ka lagedale tuleks ning siis veel seepärast , et teda pisikese armukadedusega enda küljes kinni hoida . M.-ile meeldis põnev ja salapärane elu . Mõnikord isegi kujutles mind kellegi teisega . Kujutluses oli see erutav soovunelm , aga tegelikult poleks ta sellega leppinud . Praegune olukord oli juba piisavalt salapärane , et M.-i iseäralikku müstika-nälga toita . Tegelikult oli müstika ainus põhjus , miks ta ikka veel minuga oli . Tegin meie kooselu just parajal määral müstiliseks ega pakkunud kordagi üle . Et ta kahtlustama ei hakkaks . Kuidas saanuksingi teda jubeda tõega rabada ? Kallis , ma kuulen su mõtteid ! Kuulen kõigi mõtteid ja alati kui tahan ! Algul oleks kindlasti põnev , aga varsti ta taipaks , mida see tema jaoks tähendab ja ta jätaks mu maha . Mõtteid on kohutavalt raske kontrollida , eriti siis , kui on mida varjata . Vaevalt keegi lepiks sellega , et on sunnitud teise ees justkui alasti ja paljastatuna seisma . Olin otsustanud , et ei räägi sellest kunagi kellelegi . Kui , siis ehk enne surma mõnele väga olulisele inimesele . Lihtsalt eputamise pärast . Tol hetkel olin aga enda surma puudutavate asjaoludega täielikus segaduses ja ei mõelnud eputamise peale . Üks asi oli kindel — M.-i jaoks olin ma olemas ... Ulatasin tühja kohvitassi tagasi ja tänasin hoolitsuse eest . M. naeratas malbelt . Naeratasin vastu ja kinnitasin , et ausõna , ma ei joonud eile . Tunnistasin , et viimati jõin nädal aega tagasi . Siis kui ta oma sõbrantsiga õhtu läbi baaris istus ning meestelt siivutuid ettepanekuid ootas . Viimast ma muidugi välja ei ütelnud , kuna seda ei oleks ma tegelikult tohtinud teada . Lisasin veel , et kui ma talle kuidagi ebaharilikuna tundun , siis tuleb see sellest , et ma olen tegelikult surnud . M . tõusis temperamentse äkilisusega püsti ja turtsatas : " Ja mina olen Maarja Magdaleena — surnuist tõusnuid alati esimesena tervitamas ! " Uks lendas mürtsuga kinni . Sain alles siis aru , et ta oli juba teises toas . Lusika oli ta maha pillanud . Ma ei teinud sellest erilist numbrit . Asi oli väga lihtne . Ta oli vahepeal jõudnud kindla veendumuseni , et mul ikkagi on armuke . Ja et seda varjata , ajan mingit totrat jama suust välja . Ükski terve mõistusega inimene loomulikult ei ajaks sellist jama . Eriti veel kui tal ongi armuke . Aga kahtluse-ussi toitmiseks kõlbab igasugune seletus . Nõnda oli ka siis . * Muuseas , M.-i Maarja Magdaleena võrdlus kukkus tal enese teadmata äärmiselt tabavalt välja . Mitte üksnes sellepärast , et Maarja oli tõepoolest surnust ülestõusnud Jeesust esimesena tervitamas . Seda ta teadis . Ent ta ei teadnud , et Jeesus ajas Maarjast välja seitse kurja vaimu . Kui ta olekski seda teadnud , poleks ta selles osanud näha seost enda minevikuga . Vaadake , kolme kooselatud aasta jooksul oli M.-il olnud seitse armukest . M.-i arvates ei tea mina neist siiani mitte midagi . Samas M. jälle ei tea seda , et mina olin see , kes seljataga vaikselt kõik need diaablid tema elust välja ajas . Osadele sain väga kiirelt jaole , osadele jälle mitte . Mäletan , et olin kohutavalt armukade . Välja näidata aga ei tohtinud . Paljud neist olid täiesti tühised mehikesed , kes valiti välja ainult meelelahutuseks . Nendega läks üsna libedalt . Esimesed kaks ei ole üldse mainimist väärt . Ent kolmas jäi mulle eriti meelde . Too oli prantslane . Ma ei olnud üldsegi üllatunud , kuna M. oli täielik frankofiil . Poiss studeeris kohalikus ülikoolis vahetusüliõpilasena . Muuseas , mõtles prantsuse keeles ja ma ei saanud tuhkagi aru . Aga see mind ei heidutanud . Kahtlustasin kohe alguses , et temasugusel ihara olemisega tüübil on rohkem kui üks naissuhe korraga käsil . Tegin kindlaks , kes veel , ja hankisin endale tüdruku telefoninumbri . Kui M. ühel õhtul taas mul silmad-kõrvad täis luiskas ja sõbrannaga kokkusaamisest soigus , ise samal ajal konkreetsele prantslasele , kellaajale ja hotellitoale mõteldes kiirelt minema tahtis pääseda , siis võtsin pärast ta väljumist telefoni ja helistasin teisele tüdrukule . Ütlesin , et olen Javel'i sõber . Javel'il on aga kole kiire ning ta palus mul helistada , et muuta kokkusaamise aeg ja koht . Tüdruk näis poisi järele päris hull olevat . Ta ei küsinud midagi , ei imestanud ka . Ütles ainult väga tore ja mõtles , mida selga panna . M . tuli õhtul varakult koju . Äärmiselt vihase ja närvilisena . Küsisin hoolitsevalt , et kas läks sõbrannaga riidu . Sain mingi mürgise ja põikleva vastuse . Ent pool tundi hiljem oli ta juba mu kaisus ja väitis , et armastab mind . Hullupööra ! Neljandaga oli palju raskem . Ta oli üks mu vähestest sõpradest . Käis meil aeg ajalt külas . Tajusin juba üsna alguses , et ta kadestab mind mu kütkestava naise pärast . Heitis vargsi silma . Algul andsin selle talle andeks . Tundsin teda ju väga kaua . Seda enam , pisike kadedus on inimeste puhul täiesti normaalne ! Usaldasin ometi liialt . Ühesõnaga , kaotasin valvsuse ja kui loo avastasin , oli nende romanss juba liiga kaugele jõudnud . Vana sõpruse nimel ja muu säärase plää-plää-plää pärast ei võtnud ma midagi drastilist ette . Läksin talle lihtsalt külla . Ütlesin , et see oli väga inetu temast . Palusin , et ta loole ise lõpu teeks ning mu elust kaoks . Oli kurb ja piinlik õhtu . Meie mõlema jaoks . Järgmine oligi see totakas autojuht , kelle pärast M. tahtis mu juurest minema kõndida . Ta töötas koos mingite kantpeadega võlgade sissenõudjana . Ise oli sama ropu suuga vihane vennike nagu tema kolleegidki . Ma ei saa siiani aru , mida M. temast leidis . Igatahes see sell nõudis , et M. mu maha jätaks . Ta oli M.-ile juba kuhugi korteri ostnud ja kavatses vist kaksikelu mängima hakata . Noh , et üks öö kodus oma naise ja lastega ning teine öö minu naisega . M. otsis mu maha jätmiseks juba ettekäänet . Kusjuures kõik need ettekäänded , mis ta läbi jõudis mõelda , olid äärmiselt haledad . Mul ei jäänudki muud üle kui taas firmat külastada . Bluffisin , et keegi on mulle suure summa võlgu ja ei taha ära maksta . Rääkisin sealsete inimestega lahedalt juttu . Eriti autojuhiga , kes passis samuti seal kontoris ja lõi suitsetamisega aega surnuks . Sain täiesti kogemata teada , et autojuhil on tänane õhtu hõivatud , kuna läheb oma perega teatrisse Shakespeare'i " Tormi " vaatama . No arvake ära , kas ma läksin sel õhtul oma naisega samale etendusele ? Loomulikult ! Vaheajal tutvustasin M.- ile oma uut tuttavat ja tema perekonda , mille peale nende mõlema näod kaameks tõmbusid . Sellega oligi too naljakas vahejuhtum taas läbi . Mäletan veel , et etendus läks mulle raskelt hinge . Heitsin pilgu oma kummalisele elule . Kõrvu jäänud tsitaat : " Me tehtud oleme sestsamast ainest , millest unenäod " , pani mind esmakordselt kahtlema oma elu tõepärasuses . Olin kindel , et absoluutselt kõik on vaid mu enda haiglane unenägu . Algusest peale . Sünnist saadik . Hiljem , alati kui elust väsisin , pöördusin pidevalt tagasi selle tähendusrikka tsitaadi juurde . See on kõigest unenägu ! Ausalt öeldes , just sellest päevast peale olin ma alati elust väsinud . Surmani väsinud . Noh , ja kuues armuke tekkis tal juba kolme päeva pärast . Ma tõesti ei tea , kuidas õnnestus tal neid armusuhteid nii kiiresti tekitada ? Ja kus kurat ta nendega üldse tutvus ? Selliseid asju mu naine läbi ei mõelnud . Tagantjärele ka ei meenutanud . Oli kuidas oli . Kuues oli hiina restorani peakokk . Igavene mürakas mees , kes sõi nagu hobune . M.-iga jõudis ta kohtuda vaid ühel korral . Sealsamas restorani laos . M.-i arvates oli see õhtu meeletult eksootiline . Ma olin vihane . Nii ruttu leidis järgmise ! Olin vihane ja väsinud . Väsinud kõigest ! Läksin sel samal õhtul sinna restorani . Jalutasin tagant sisse . Kokk istus pisikeses konkus , seljaga minu poole ja sõi isukalt . Nojah , pärast seksi läheb ikka kõht tühjaks ! Ma ei teadnud , mida peaksin nii suure mehega peale hakkama . Tahtsin algatuseks vestelda . Kõndisin vaikselt tema selja taha ning lõin mõõduka sõbramehematsu vastu ta turja . Tere semu ! Kokk ajas suurest ehmatusest toidu kurku ja sinna ta lämbuski . Mõtlesin veel , et küll käis lihtsalt . Läksin koju tagasi . Ärge arvake , nagu olnuks ma kõigi nende armukeste peale pööraselt vihane . Ausõna ei olnud . Ma ei soovinud otseselt ka kellegi surma . Ainuke , kelle peale ma tõsiselt vihane olin , oli M. Ent teda ma ei karistanud kunagi . M. oli oma iseloomult nagu ta oli . Mina poleks saanud sinna midagi parata . Küllap lihtsalt armastasin teda . Õigemini armastasin tema keha ja neid väheseid häid iseloomu omadusi , mis vahel harva esiplaanile tükkisid . Kuid see oli vist esimene kord , kui ma M.-i peale tõsiselt pahane olin . Tahtsin kättemaksuks ta üle omal viisil irvitada . Mõtlesin , et viin ta järgmisel päeval sellesse samasse restorani einestama . Ainult selleks , et teda närvi ajada ning tema paanilist mõttetegevust kuulata . Ma ei teinud seda muidugi . Ta oleks kahtlustama hakanud . Eriti pärast autojuhi lugu . Viimane sell oli kõige haledam . Noor , üksik , vaikne ja tusase olemisega õnnetuke , kelle M. arvatavasti ise rajalt maha tõmbas . M. oli ka vist ainuke , kel õnnestus tema ellu veidi päikest tuua . Mul oli poisist lausa kahju . Ajasin temaga pargis juttu . Ütlesin , et M. on minu naine . Poiss vajus kössi ja läks näost valgeks , otsekui oleks hapnikukraan kinni keeratud . Rääkisin talle M.-ist pikemalt ning andsin mõista , et tema on mu naise jaoks kõigest pisike ja igav seiklus . Kui ma pargist lahkusin ja tema masendunud kogule pilgu heitsin , oli pilt selge . Täpselt nii läkski . Poiss sooritas samal päeval enesetapu . Niipalju siis minu Maarja Magdaleenast ja tema seitsmest kurjast vaimust . * Tol enda surmajärgsel hommikul võtsin end siiski lõpuks kokku ja ronisin voodist välja . Olgugi et M. sõi lõunat , minu jaoks oli see ikkagi hommik . M. oli endiselt pahane ja ei ütelnud mulle midagi . Tavaliselt nöökis ikka , et no kas unemati jättis juba hüvasti ? Või kas hakkasid minu järele igatsema ? Ütlesin siis ise , et hakkasin ta järele igatsema . M. suvatses selle peale isegi naeratada . Võtsin ta taldriku alt värske ajalehe ja asusin sirvima . Tagantjärele mõeldes ei oleks ma pidanud seda tegema . Tänu tollele ajalehele toimus ühe õhtuga mu elus , või pigem surmas , meeletu pööre . Pööre , mis tekitas kohutava eksistentsiaalse segaduse nii M.-i kui ka minu hinges . Mõnes mõttes olen ma ise süüdi , et M. tol õhtul surma sai . Jah , küllap olengi ise süüdi . Süüdi selles , et lugesin hommikust ajalehte ? Just nimelt ! Mõni süütu pisiasi võib liigagi palju muuta . Ajalehe kaheksandal leheküljel , politseikroonikas , seisis teadaanne : " Eile õhtul leiti linna lähedalt Malignus'e metsa äärselt lagendikult umbes kolmekümneaastase mehe surnukeha . Vägivallale viitavad tundemärgid puuduvad . Isik ja surma põhjus on seni tuvastamata . Mees oli lühikeste tumedate juustega , umbes <arv>.<arv> pikk , kandis õhukest valget särki , musta vesti ja musti pükse . Palume kõigil , kes kirjeldatud isikust midagi teavad , võtta ühendust kohaliku politseijaoskonnaga . " Teadaanne võttis mu sõnatuks . Täpselt seal olin ma eelmisel õhtul olnud . Kirjeldus klappis samuti . Ühe hetkega muutus mu sisemus talumatult õõnsaks . Olin kokkukukkumise äärel . M. teadagi , ei märganud midagi . Ta mõtles ikka veel minu olematu armukese peale . See ajas mind täiesti marru . Nüüd , kus mul on karjuv probleem ja lugu on väga tõsine , mõtleb tema mingite halenaljakate lolluste peale ! Võtsin end siiski kokku , rahunesin pisut ja sõnasin : " Ma arvan , et ma olen tegelikult ka surnud . Päriselt ! " M . ei vaadanud mulle otsagi . Pomises , et ahahh , väga kena . Raev tõusis mulle punetusena näkku . Veri kohises kõrvus . Kui minul on üks kord elus ... ( jälle see sõna ) , üks kord elus probleem , siis ei maksa lootagi , et naine võiks kuidagi toeks olla ! Ta kas jonnib , ignoreerib või teeb selgeks , et tema probleem on igal juhul suurem ja hoopis mina peaksin talle toeks olema . Nii ma siis tegingi vihaga selle koletu lolluse . Viskasin politseikroonika lehekülje talle nina ette ja tormasin rõdule värske õhu kätte . Natukese ajapärast tuli M. rõdule . Näol hämmeldunud ilme . Olime vait ja vaatasime taevasse kogunevaid vihmapilvi . Ta seisis nimme mulle hästi lähedal . Tahtis minu vastu toetuda , aga ei julgenud . Ma ka ei julgenud midagi ette võtta . M . katkestas vaikuse ja ütles , et see pidi küll kas eksitus või kokkusattumus olema . Tundsin end jälle nagu keset painajalikku und . Isegi käeseljale kukkunud üksik vihmapiisk tundus absoluutselt ebareaalsena . Samuti hingest välja tükkiv magus-valus igatsuslik armastuse ja lahkumise tunne . Tol hetkel aimasin täiesti füüsiliselt ees ootavat krahhi . Ometi oli see vaid seletamatu aimdus , mis väljendus jõulise tundepuhanguna . Oleksin tahtnud talle kaela langeda . Kallistada , nutta ja teda enda vastas hoida , aga ma lihtsalt seisin . Nagu halvatult . Ei olnud kokkusattumus ega eksitus ! Oleksin seda soovinud , kuid sisimas teadsin selle võimatust ... Oleme tehtud sestsamast ainest , millest unenäod ... Näpistasin ennast . Valus oli . Ma ei teadnud , kas ma magasin või olin üleval . Ei teadnud siis ja ei tea ka nüüd . M . oli märkamatult rõdult lahkunud . Läksin tuppa . Seal teda ka ei olnud . Kingad ja mantel olid samuti kadunud . * M . saabus õhtul . Tuli vaikselt enda võtmega sisse . Ma ise olin teises toas pikali ja vahtisin lakke . Kuulsin ta mõtteid ja südame pekslemist . Ta oli käinud politseis ja kurat teab veel kus mu elutut keha vaatamas . Ma ei tea , mis uudishimu oli teda sundinud sinna minema , aga üks asi oli kindel : tol momendil , kui ta koridoris mantlit varna riputas , oli ta veendunud , et ma olen päriselt ka surnud ja ta on korteris üksi . Hommiku kohta oli tal siis juba niiöelda ametlik versioon : hommik oli vaid pähe lajatanud kriisiseisundi ettekujutluslik hallutsinatsioon . Seda halvem mulle ! Igatahes , see Hallutsinatsioon oli M.-i saabumise puhul ülemäära rõõmus ja pistis tervituseks oma pea ukse vahelt välja . Vahet polnud . Ükskõik mismoodi oleksin ka seda teinud , tulemus olnuks ikka sama . M . hakkas hüsteeriliselt karjuma . " Ära tule , ära puutu mind ! Ma nägin , sa olid surnud ... ma nägin ! Issand ! Su keha oli külm ja jäik ! Mine ära ... jäta mind rahule ! " Ta nägu oli pisaraist märg ning ta värises üle kere . Ütlesin , et ta valetab . Esimest korda ütlesin , et ta valetab . Just siis , kui ta rääkis tõtt . Müstikalembelisele M.-ile oli see liig mis liig . Ta minestas . Tassisin ta voodisse ja tõin nuuskpiiritust . Ei raatsinud kohe üles äratada . Vaatasin teda lähemalt . Ilus oli . Täpselt selline nagu siis , kui ta magas . Pikad kaardus ripsmed põsesarnadel lebamas ja huuled pisut pruntis . Vaatasin ja mõtlesin , et see võib olla viimane kord teda nii lähedalt silmitseda . Oligi . Toibumise ajal sonis armsalt , et mis juhtus ja kus ta on . Silitasin ta pead ja ütlesin , et kõik on korras , ärgu muretsegu . Siis tuli talle kõik jälle meelde ja ta kargas prauhti püsti , minust õudusega eemaldudes . Jäi magamistoa uksepakul kahtlevalt seisma . Sõnas vaikselt , et ta näeb vist und ja palus mul teda näpistada . Tahtsin tõusta , aga ta kriiskas jälle , et ära tule lähemale . See oli nii absurdne olukord ! M. vaatas mind ja mõtles , et näeb vist und . Mina vaatasin teda ja mõtlesin seda sama . Mõtlesin seda peaaegu alati , aga see ei loe . Olime seal nagu kaks juhuslikult kohtunud unenägu . Võibolla ei olnudki me kunagi päriselt kohtunud ! Elasime üks ühes ja teine teises linnas . Mina olin abielus hoopis kellegi teisega ja tema samuti . Kohtumispaigaks unenägu ! M . ütles , et ta ei suuda enam . Tavaliselt ütles ta seda iga pisiasja peale . Seekord tundus ütlus usutavana . Pomises veel , et sõidab ema juurde . Viimast ütles peaaegu hääletult . Pigem nagu iseendale . Ta hakkas kiirelt asju pakkima ja minu poole ei vaadanud rohkem kordagi . Justkui polekski mind enam olemas ! Välisuks klõpsatas ja läinud ta oligi . Vaid nõrk deodorandi lõhn jäi korterisse . * Hommikul helistati ja öeldi , et M. oli autoga teelt välja sõitnud . Avaldati kaastunnet ja paluti , et tuleksin mingeid dokumente vormistama . Siis kui mulle sobib . Järgmise kahe tunni jooksul sain üle kümne kõne . Veendusin , et olen elus . Ühest küljest olin elus , kuna suutsin telefonile vastata ja teisest küljest olin elus kõigi helistajate jaoks . Nähtavasti ei olnud M. eelmisel päeval kellelegi midagi ütelnud , kui ta minu surnukeha vaatamas käis . Miks ta pidanukski , kui ta oli just vahetult enne minuga silmast silma vestelnud ? Oletasin , et mu surnukeha oli siiani identifitseerimata . Ühesõnaga , pidin ühel ja samal päeval kahe surnu paberid korda ajama . Mida kiiremini see läbi saab , seda parem ! Lõikasin igaks juhuks habeme maha , jõin pool pudelit veini ja asusin teele . Enda oma oli kõige tähtsam . Juba sellepärast , et keegi ei haaraks vahepeal kraest ega imestaks : kuule mees , sa pidid ju surnud olema ! Läksin kohale ja vaatasin enda üle . Ütlesin , et see on mu vend . Kaksikvend . Luiskasin ühe kadunud poja , või õigemini kadunud venna loo kokku ja mitte kedagi ei huvitanud , kas mul päriselt ka vend oli . Vormistasime vennale nimeks Morpheus . Morpheus kui unenägude jumal ! Seda nime öeldes kogesin salajast irooniat ise enda suhtes . See väljendas justkui ühe kindla eluetapi lõppu ja teise algust . Piir oli vastikult hägune ... Sellega oli asi tahe . Matusebüroo hoolitses ülejäänu eest . Nende abiga ajasin M.-iga seonduva ka joonde . Matsin nad ühel ja samal päeval . Vihma sadas ja mul oli külm . M.-i matustel oli palju rahvast . Tema vanemad , sõbrad ja sõbrannad , töökaaslased ja veel mõned , keda ma ei tundnud . Morpheuse omal polnud kedagi . Ainult mina ja preester . Kui nädala lõpuks kogu see ebameeldiv sündmuste ahel ära lõppes , olin omadega täiesti läbi . Justkui olnuksin seni liikunud mingi programmi alusel . Programm lõppes ja mina vajusin kokku . Jõin ja magasin terve nädala ühte jutti . Siis otsustasin keerata uue lehekülje ... Ei maksa arvata , et ma võtsingi kõike seda nii kergekäeliselt . Oh ei . Kuigi paljudele see just nii tundus . Puha vale . Ma olin kriisis ! Lõhestunud ! Depressioonis ! Poolunes ! Elasin minevikus ! Täitsin küll oma igapäevaseid kohustusi , aga mõtetega olin ei tea kus . Tol ajal oli minevik minu jaoks palju reaalsem . Turvalisem ja reaalsem . Nüüd , kus ma seda jutustan , on seegi minevik palju reaalsem kui praegune hetk . Nii jääb vist alati ... *** / Näen inimesi otsekui puid kõndimas . Andke mulle muda ! Ihu küünal on silm . Ma ei näe ... Kas teiegi olete pimedad ? Laske surnuil oma surnuid matta ! Mu hing on surmani kurb ... Me ei ole külmad ega kuumad . Kuivanud oksad ? Abba ! Ma ei ole sellest maailmast ! Vaata kuidas ta teda armastas ! Ma tunnen sinu mõtteid . Kisendavad kivid ! Ja hingest läbitungiv mõõk ... Ei ole midagi varjatut ja salajast , mis ei tuleks ilmsiks . Korjuse kohale kogunevad kotkad ! Ja kui ta seitse korda päevas eksib su vastu ... Kellele pisut andeks antakse , see armastab ka pisut ! Ega minagi sind hukka mõista . Andeks ka ei anna ... Naine , mis on sul minuga asja ? Kui su süda sind hukka ei mõista , ei mõista sind keegi hukka ! Pange mind tähele ! Ei , ärge pange ! Ma ei ole see , kelleks mind peate . Minge jah ja saage kogu maailmaga üheks lihaks ! Olen vaid Põlgus ja Unustus . Viljatu oks ? Leige . Ükskõikne . Ei poolt ega vastu ... Siis ükskõikne . Üksi . Üksi Kõiksuses . Üks-Kõiksuses ! / *** Madeleine'ga kohtusin nädal hiljem ühes hubases baaris . Ta istus kõrvallauas — pikad süsimustad juuksed , tumedad silmad ja naljakas rüht . Istus sirgelt nagu koolipingis . Temast õhkus midagi kummalist ja kütkestavat , millele ma ei osanud algul mingit nimetust anda . Jälgisin teda silmanurgast . Ta ees oli tühi pokaal , kust ta aeg ajalt väikesi lonkse võttis . See näis nii kohutavalt veider : naine istub baaris ja joob tühjast pokaalist . Äkki on seal ikkagi midagi sees ? Valge vein ? Või martiini ? Vaatasin väga tähelepanelikult ... Ei olnud seal midagi . Siis hakkasin kahtlema oma nägemises , seejärel terves mõistuses . Mõtlesin , et äkki on seal klaasis miski nähtamatu vedelik , mida baaris pakutakse ? Või et seal on kõige tavalisem vein , kuid ainult mina ei näe seda ! Täielik mõistatus ! Nagu too naine isegi . Igal juhul tekkis mul kohutav kiusatus piiluda naise mõtetesse . Tühi pokaal häiris sedavõrd , et ma piilusin . Põrkusin justkui vastu peeglit ... Naine mõtles , et miks see mind ikka nii väga huvitab , et tema tühjast pokaalist joob . Oli see juhus ? Piilusin veel ... ja märkasin , kuidas tema piilus mind . Kui hirmus ! Me poleks pidanud kohtuma ! Mina ja tema ? Just . Ent me kohtusime ning see oli kui püha ettemääratus . Vastandite tõmbumise müstiline seaduspära . Mina kui pisike süütu vuajerist ja tema kui paadunud mängur . Olime täielikud vastandid , see sai mulle kohe selgeks . Tema mõtteisse piiludes olin otsekui puuga pähe saanud . Kujutage ette ! Ta istus seal ja jõi nimme tühjast pokaalist , et jälgida , mida inimesed temast mõtlevad . Jälgida ja vaikselt naeru kihistada . Milline haiglane soov ! Just nii ma tol hetkel mõtlesin . Piilusin tema salajastesse soppidesse ja hindasin . Ta teadis seda . Salvav vastus tema mõtteis ei jäänud ka tulemata : Arvad , et oled tegelikult surnud ? Või et oled unenägu ? Või et elu on unenägu ja sina oled jumal ? Unenäo-jeesus ? Hmmm ... milline haiglane fantaasia ! Muide , minu nimi on Madeleine . Mis sinu nimi on ? Just nimelt ! Ta luges mu mõtteid kui avatud raamatust . Kavatses niimoodi ka jätkata . Ja lausa suhelda ! Jube ! Ei , ei ! Me oleme sarnased ... Me poleks tohtinud kunagi kohtuda ! Ära mõtle niimoodi ! Me pidime kohtuma ! Ma otsisin Sind ! Mis Su nimi siis on ? Trinity , mõtlesin ning tundsin peapööritust . Minu nimi on Trinity . * Selline oli too saatuslik õhtu . Kaks sarnast , ent ometi erinevat , kohtusid . Kohtusid ja jäid kokku . Kuid selles koosolemises oli vihkamist rohkem kui armastust . Koostöö varjus tärkas vaenulik rivaalitsemine . M. oli hunt lambanahas . Ja seda sain ma peagi tunda . M . tõmbas mind kaasa oma veidratesse mängudesse . Ühel hetkel olin ma jälle tema mängu sees , ega saanud midagi ette võtta . Kõik kulges alati tema seatud sihtmärgi suunas . Ja tema ei mänginud mingeid süütuid mänge , nii nagu mina vahest . Kuidas seda seletadagi ... Noh , mõistate , kui mina jälgisin salaja inimeste mõtteid , siis olin rohkem nagu vuajerist . Sealt saadud informatsiooni kasutasin harva . Kui enda huvid olid mängus , siis loomulikult . Tavaliselt piirdus mu mängulust aga süütute heategudega . Ükskord näiteks kinkisin tänaval keskealisele prouale sületäie roose . See oli tema unistus . Ja mina aitasin sel unistusel reaalseks saada . Aga ma ei mänginud kunagi niimoodi nagu M. seda tegi . M.-i mängud olid teistsugused ... Kord olime võõras linnas ja otsisime öömaja . Hotelli ei raatsinud minna . M. leidis tänavalt katoliku preestri . Oli teine selline noor ja hakkaja , seejuures sügavalt usklik mees , mida preestrite juures kohtab harva . Astusime ligi ja M. ütles , et Jumal juhatas meid tema juurde öömajale . M. tutvustas mind kui Kalfecki küla anglikaani koguduse õpetajat . Ja härra Michin , nõnda oli tema nimi , võttis meid suurima heameelega vastu . Rääkis südamlikult midagi vendadest ja õdedest Kristuses ja kutsus meid enda auto peale . Nõnda me siis sõitsimegi ööseks härra Michini poole . Michini abikaasa serveeris meile tagasihoidliku teejoomise , kus me lahedalt kõiksugu teoloogilistel teemadel juttu ajasime . Kõik oli väga meeldiv momendini , mil me jutuajamise vahel tajusime , et härra Michini mõttetegevus võttis konkreetse suuna M.-ile. Tema mõtteid võinuks nimetada ligimese naise himustamiseks . Samal hetkel vaatas M. muiates kavalalt minu suunas ja hakkas varjatult preestriga flirtima . Keelasin vargsi M.-i , aga ta ei hoolinud minu arvamusest . M . oli sedavõrd kütkestav naisterahvas , et teda võinuks himustada ka kõige suurem pühak . See on ju nii inimlik ! Aga M. tahtis vastu mängida ja mehe fantaasiat toita . Kartes et proua Michin võib midagi märgata , haarasin jutuotsa enda kätte . Rääkisin fundamentalistlikust lähenemisest patu probleemile , et nõnda M.-ile otsekui vastutööd teha . Rääkisin , kuidas äärmuseni viidud tõlgendus määratleb pattu juba mõtlemisest alates . Mõte on see , mis külvab patu seemne . Ja kui siivutut mõtet edasi mõelda ja seda oma fantaasiaga toita ning nuumata , tekibki sellest tegu . Mingi säärane tegu , mis on kõigi mõistes konkreetne patt . Proua Michin kuulas huviga , ent härra Michin oli ametis M.-i seksikuse nautimisega . Näis nagu ei suudaks ta üldse oma fantaasiaid enam kontrollida . M. sai muidugi sellest indu juurde ja surus laua all oma jala härra Michini kubemesse . Preestri hingamine seiskus . Ta soovis et M. liigutaks oma jalga . M . liigutaski . Ise vaatas süütul ilmel härra Michinile otsa . Nagu poleks midagi juhtunud ! Härra Michin neelatas nii valjult , et seda võinuks lausa õuest kuulda . Olin raevus ! Sõimasin mõtteis M.i , ent ta ei teinud sellest mingit numbrit ega vaevunud mulle vastama . Selle asemel hakkas ta jalaga härra Michinit rütmiliselt masseerima . Mis toimus laua all , seda mõeldi laua peal . Ainuke kõrvaline isik oli preestri proua . Mul ei olnud muud valikut kui temaga edasi vestelda ja tähelepanu eemale juhtida . Ma ei tahtnud M.-i mängu kaasa mängida , aga näe — juba ma mängisin ! Olukord oli äärmiselt koomiline : härra Michin , näost punane ja kohutavalt erutunud , istus lauas ning simuleeris , et kuulab mind huviga . M. jätkas oma endist tegevust , teades seejuures väga hästi , mida preester tunneb . Ja mina jutlustasin patust ning sellest , kuidas siivutu mõte viib amoraalse teoni ning kuidas üks tegu võib viia kogu moraali languseni . Katastroofini elus ! Härra Michin ei kuulanud mind . Minu jutt oli talle ainult taustmuusika — sakraalne muusika , mis muutis tema naudingu lausa pühaduse teotuseks . Lõpetasin oma kõne kokkuvõtvate sõnadega , otse härra Michini poole pöördudes : " Härra Michin , ainult inimene võib mõelda ! Kuid suurem osa asju , mida inimene mõtleb , on valelikkus , silmakirjalikkus ja teotus . Igasugune himu on ju äärmiselt inimlik , kas pole ? " Härra Michin noogutas . " Kas siit ei saaks mitte järeldada , et olla inimene , see ongi patt ? " jätkasin halastamatult . " Inimene on patt ! Inimene on hukkaminek ! Kõik inimlik on jumalikus perspektiivis puhas rämps ! Jumala vaatenurgast on inimene arvatavasti oma surma ära teeninud . Juba pelgalt inimeseks olemisega . Härra Michin , me kõik oleme hukkumisele määratud ! Meie salajased soovid hukutavad meid ! " " Aga lunastus ja andeksand ? " kogeles preester , unustades hetkeks M.-i. " Andeksand ? " tõstsin häält . " Mis andeks andmist võid sa oodata Jumalalt , kui inimesena pole sul plaaniski midagi kahetseda ! Ei üles tunnistada ega meelt parandada ! Andeksandi tuleb nuruda kõigepealt kaasinimeselt ! Üles tuleb tunnistada kõigepealt ligimesele ! Ja meelt tuleb parandada eelkõige oma lähedase pärast , et saada temalt andeks . Härra Michin , kas te siis ei tea kirjakohta , et kõik mida te teete vähimatele endi seast , seda te teete Minule ! " Preester neelatas taas . Kuid seekord mitte enam erutusest , vaid süütundest . Tajusin preestri meeleheidet . Ta olin valmis seal samas laua taga kõik üles tunnistama , nutma puhkema ja andeks paluma . Kuid mille pärast ? Ta ju ainult mõtles ja Madeleine oli see , kes temaga mängis ! Mis vahet seal on , mida mina rääkisin ? Ent mina olin oma osa täitnud korralikult . M.-ile vastutööd tehes , täitsin tegelikult tema eesmärki . Siis ma ei saanud veel sellest aru . Igatahes härra Michin ei julgenud oma naisele otsagi vaadata . Põrnitses üksnes oma teetassi ja võitles südametunnistusega . See oli aga halastamatu . Madeleine oli algul mu peale vihane ja karjus mõttes roppusi . Tema arust olin ma kõik kihva keeranud . Tundsin võidurõõmu . Hing lausa juubeldas ! Kuid siis tõusis härra Michin viisakalt lauast , vabandas ja palus , et naine temaga kaasa tuleks . Meile soovis head ööd ja näitas , kuhu tuppa me võime ööseks jääda . Nad lahkusid lauast . Preester läks oma mõtte-pattu üles tunnistama ja rääkima , mis lauas tegelikult juhtus . Ta läks oma naiselt andeksandmist kerjama . Kuid südametunnistus oli liiga karm — see teda ei lunastanud . Kui rumal temast ! Kui rumal . Naine ei anna talle eales andeks . Nii kummaline kui see ka pole , nii pisikest ja tavapäratut soovide täitumist proua Michin andeks ei anna . Tol momendil ma vaistsin seda . Vaistsin ja teadsin . M. teadis samuti ja irvitas endamisi . Tõusime sõnatult lauast ja lahkusime nende majast hüvasti jätmata . Hotelli leidsime kahe kvartali kauguselt . M.-i pahameel lahtus . Kokkuvõttes luges ta õhtut korda läinuks . Tema ju võitis ! Tõsi , mitte just nii nagu ta plaanis , aga tulemus oli ikka sama . Minu abiga hävitas ta taas ühe perekonna abieluõnne . Kui ma seda taipasin , lahtus ka minu võidurõõm . M . oli osav ja salakaval . Ta suutis seal laua taga mitte mõelda oma kavatsusele ja see paljastus alles teel hotelli . Loomulikult , mingil hetkel ta mõtles , kuidas härra Michinit tema iharusega hukutada , aga ma olin nähtavasti jutustamisega liialt hõivatud , et seda tähele panna . Nimelt Madeleine tahtis meelitada preestrit abielu rikkuma . Samuti oli tal plaan valmis , kuidas preestri naine neile peale satuks . Ta kavatses valjult häälitseda . Ja pahane oli ta aga sellepärast , et mulle tema geniaalne mäng ei meeldinud . Olime erinevad , mis muud . Sarnased , ent ometi erinevad . Tol hetkel sai see ka M.-ile täielikult selgeks . Me ei rääkinud õhtu jooksul sõnagi . Tõsi , rääkimine ei olnud meile vältimatult vajalik , aga aeg-ajalt me ikka nautisime ka omavahel selliseid inimlikke võlusid . Seekord mitte . Tema mõtles omi mõtteid ja mina enda omi ning need mõtted moodustasid meie vahele kõrge emotsionaalse barjääri . M . uinus hotellis silmapilkselt . Minul und ei olnud . Istusin voodi serval ja jälgisin tema unenägusid . Need olid ebaharilikud . Hoopis teistsugused kui tavalistel inimestel . Unes oli ta lausa kurjuse kehastus . Pooleldi inimene pooleldi deemon , kes külvas ümbrusse õnnetust ja valu . Ka mina olin tema unenägudes . Nagu abitu pealtvaataja , kes on samuti ümber sõrme keeratud . Või nagu kuulekas partner , kel oli alati ette määratud osa peategelase gigantsetes plaanides . Täpselt nagu sel samal õhtul ! Ma ei olnud oma osaga rahul . Mul oli kohutavalt kahju härra Michinist ja tema naisest . Olin teinud kõik mis suutsin , et M.-i takistada , aga ikkagi läks teistmoodi kui ma soovisin . Ma olen alati teises leeris , Madeleine , kuuled , alati ! Mu mõttelise protesti ütles M.-i unenäos sel momendil välja minu tegelase kehastus . Mu riietus muutus automaatselt preestri kuueks ja vanaaegseks torukübaraks ja M.-i selga tekkisid napid nahkrihmad ja pikad saapad . Nägime seal välja nagu mõned müütilised koomiksitegelased . Pärast seda mind tema unenäod enam ei huvitanud . Need olid nõmedad . * Analoogseid juhtumeid tekkis päevast päeva . Tutvusime erinevate inimestega , ajasime mõnusalt juttu , jõime , sõime , pidutsesime ... Aga alati leidus kellegi peas midagi , mis M.-i tähelepanu köitis . Mõni hirmus saladus , kuritegu , kalduvus või mis iganes . Ja M. mängis nendega . Tegi vihjeid ja käitus nii , nagu ta teaks midagi . Oma kahemõtteliste juttudega viis ta inimesed totaalselt tasakaalust välja ning muutis nad kartlikeks paranoikuteks . Lõpetas alles siis , kui neist oli saanud emotsionaalne vrakk . Mina olin muidugi sunnitud kõike seda kaasa tegema . Kuigi üritasin sündmuste käigus päästa , mis päästa annab . Mõnikord see isegi õnnestus . Siis Madeleine muigas õelalt . Tema muie oli kui sõbralik müksatus : tubli ! Jätka samas vaimus ! Ehk saab sinust kunagi isegi asja ! * Kord , kui olime taas kusagil pärapõrgus kellelgi külas , küsisin üht-teist tema võimete kohta . Valmistusin juba uueks kraakluseks . Üllatuseks kujunes sellest üsna sõbralik vestlus . Istusime kamina ees pisikestel patjadel ja jõime veini . Pererahvas magas juba . Meie istusime ja lobisesime . Nagu võrdne võrdsega . Nagu sõbrad . Isegi nagu armastaja paar . Ühesõnaga nagu inimesed . Sellest kujunes meie viimane õhtu . " Oled sa kunagi mõelnud , miks just meie sellised oleme ? " alustasin ettevaatlikult . " Millised sellised ? Jumalad ? " " Mitte jumalad . Jumalani me ei küündi . Sellised noh ... Mõttelugejad ! " Antud teemast oli kohutavalt raske rääkida . See oli tabu . Midagi sarnast nagu seksuaalelu , kui seda esimest korda kõneaineks võtta . Ja tol hetkel ilmnes äkitselt mingi kummaline neuroos . Olin kogu oma elu konkreetset teemat alla surunud ning tundnud ängistust , kuna olin teistsugune . Kartsin paaniliselt , et äkki saab keegi teada . Ja kui mõnes seltskonnas keegi imestunult hüüatas : " sa loed lausa mu mõtteid , " siis võpatasin . Justkui oleks minust räägitud . Nõnda siis pressisingi suuri vaevu hammastetagant välja hirmuäratava sõna : mõttelugejad . " Oh sa vaesekene ! Nüüd siis alles küsid ! " M . pani klaasi käest , nihutas ennast lähemale ja sosistas salapärase teatraalsusega kõrva : " Ma ei ole mitte alati selline olnud ! Mõttelugeja ! " Siis kobis enda padjale tagasi ja jäi mind vallatult silmanurgast piidlema . " Kas sina oled siis alati olnud selline ? " Vastasin , et jah . " Ausalt või ? Aga miks just sina oled terve elu selline olnud ? Aja jooksul on sul kindlasti mõni hea teooria tekkinud . " Ütlesin , et kohe mitu teooriat . " No milline oli su kõige esimene teooria ? " M . oli pisut purjus ja jälle mängulusti täis . Iga lause ütles ta eriliselt nöökiva tooniga . Nojah , kuna parasjagu toas rohkem inimesi polnud , püüdis ta minu kaudu endale meelelahutust pakkuda . Tundsin ennast ebamugavalt . " Sa hakkad naerma , kui ma ütlen . " M . pani käe südamele ja tõotas pühalikult : " Ma luban , et hakkan naerma , kui sa ütled . " Ta juba muigas . Ja enne kui ma jõudsin üldse midagi öelda , kukkus ta laginal naerma . Vastik naine . Rikkus jälle reegleid . Meil oli kokkulepe , et kui oleme kahekesi ja tõotab tulla romantiline õhtupoolik , siis ainult räägime ja ei kasuta alatuid võtteid . Nüüd ei pidanud ta jälle reeglitest kinni . " Sa arvasid , et oled unenägude jumal , " ei saanud M. ikka veel naeru pidama . " Sa olid kaksteist ja arvasid , et oled Morpheus ! Ih-ih-ii ... kaheteistaastane Morpheus ! " M . lõkerdas edasi ja ajas endale veini kurku . Ta ülemeelik itsitamine lõppes läkastamisega . " Mis siin naerda ! See oli mu esimene teooria , " püüdsin ennast välja vabandada . " Ma hiilisin öösiti salaja vanemate tuppa ja vaatasin nende unenägusid . Ma suutsin isegi nende unenäo kulgu muuta . Ja nii ma siis arvasingi , et olen unenägude jumal . " Tõepoolest , lapsena kogesin kõike teisiti . Lastel on üldse kohutavad fantaasiad , seda pean ma ütlema . Sel ajal tunnetasin kõiki aistinguid palju intensiivsemalt ja välja elasin neid samuti kirglikumalt . Meenutada on ometi raske . Mälestusi katab tihe uduloor . Lapsepõlv jääb mulle kohutavaks metafüüsiliseks seisundiks . Aeg-ajalt , kui meenub mõni üksik seik , mida kõike panin oma vanemaid unenägudes tegema ja läbi elama , siis tunnen veel siiani häbi . Seetõttu olengi sulgenud kogu lapsepõlve ühte latentsesse seisundisse , mida jääb tähistama kristalliseeruv sõnapaar — unenägude jumal . Eelistasin lapsepõlve teemast mööda lipsata ja uurisin hoopis , mida ta mõtles väitega , et ta ei ole mitte alati selline olnud . M . valas klaasi veini täis ja muutus silmmärgatavalt kainemaks . Palju tõsisemaks ka . " See tabas mind kuu aega tagasi nii kui välk selgest taevast . Lugesin kodus raamatut ja korraga kihutas peast läbi tuhat võõrast mõtet . Kõik oli hästi võõras ! Nägin kõike hoopis teises valguses , justkui olnuksid mul peas kellegi teise silmad ja kellegi teise mõtted . Ja järgmisel momendil kõik see võõras kadus . Aga kanal ... või kuidas seda nimetadagi ... See kanal inimeste mõttemaailma vaatamiseks jäi avatuks . " M . võttis klaasist uue lonksu ja jäi mõtlikult kaminasse vaatama . Siis tõstis ta otsustavalt pea , vaatas oma häguste silmadega mulle otsa ja deklameeris võidukalt : " See oli nii võimas hetk ! Minust sai saladuste paljastaja ... Kõiketeadja ! " Noogutasin nõusolevalt . " Ja kas sa tead , mis raamatut ma sel hetkel lugesin , " küsis ta endamisi mõlgutades . " Minu käes oli Saddor Romero " Teise Manifest " ! Kohati tundub , nagu oleks see raamat minus midagi põhjustanud . " Küsisin , et miks ta nii arvab . " Kas sa ei ole siis kuulnud ? Seda raamatut nimetatakse uue ajastu metafüüsikaks ! Tänu sellele teosele sai Romerost kroanismi rajaja ! " Ütlesin , et ei ole kuulnud . M. vaatas mind nagu kuu pealt kukkunut ja asus teost refereerima : " Raamatu postulaat on järgmine : Jumal on asendatud sellise mõistega nagu Teine Teadvus . Maailm , kus me elame , on Teise Teadvuse konstrueeritud illusioon . Või siis unenägu , kui sulle niimoodi rohkem meeldib . Kõik inimesed elavad unenäos . Ja kui inimene seda lõpuks taipab , tabab teda omamoodi valgustatus ja ta muutub Teiseks . Mõistad ? Muutub hoopis teistsuguseks ja lõpuks pöördub tagasi oma loomulikku olekusse . Milline see algupärane olemine peaks välja nägema , sellest ei saanud ma täpselt aru . Aga niipalju taipasin , et iga inimene on Teise Teadvuse illusioonide küljes vangis . Kroanistlikule liikumisele on Romero teos Piibliks ! " Kehitasin õlgu ja ütlesin , et see ei ole midagi uut . Taolisi mõtteid on ennegi esinenud . Pigem lõhnab kogu teos erinevate religioonide töötluse järele . M. ei olnud minuga nõus . " Raamatu teeb eriliseks see , et väidetavalt Romero seda ei kirjutanudki . Teine Teadvus ise dikteeris selle . Romero oli ainult vahend . Tööriist ! Sellest ka paljutähenduslik pealkiri : " Teise Manifest " ! " Ühtäkki mulle meenus , et kunagi , aastaid tagasi , olin ise teinud kellegagi analoogset nalja . Esimesel naisel , Marcelle'il , oli üks tobe sõber , kes käis meil paaril korral külas . Üksvahe ööbis ta meie juures . Panime ta elutuppa diivanile magama . Ma ei tea , kas igavusest või millegi muu pärast , aga mul oli kange tahtmine tema unenägudes ringi kolada . Unenäod olid tal kohutavalt üksluised ja arvatavasti sellepärast otsustasingi neis mõningad muudatused teha . Lasin tal unes kirjutada . Ise istusin tugitoolis ja mõtlesin poeetilisi lauseid välja . Diivanil magav mehike nägi aga unes , kuidas ta kirjutab uut , maailma alustalasid kõigutavat , raamatut . Aga seda ma enam ei mäleta , kuidas ma ta unenäol lõppeda lasin . Ma ei suudakski kõiki neid sadu unenägusid meeles pidada , mida ma teiste jaoks välja mõelnud olen . Mõned olid lihtsalt meelelahutused , teised jälle kuidagi õpetlikud . Kõik sõltus inimesest . Manitsevad unenäod mõtlesin enne hoolikalt läbi , seetõttu jäid need mulle ka rohkem meelde . Näiteks ühele taskuvargale konstrueerisin kord unenäo painajalikust kotivargusest , mille peale ta näppamisega rohkem tegelda ei julgenud . Seda mäletan selgelt . Ent kirjutamise loo olen suuremalt jaolt unustanud . See oli suvaline meelelahutus . Igaks juhuks küsisin M.-ilt , miks ta ikkagi arvab , et Romero teosel on tema võimetega midagi pistmist . " Ma ei oska seda sulle täpselt öelda . Sa peaksid ise lugema tema raamatut . Seal on küll väga palju allegoorilisi sümboleid , mis teevad raamatu raskesti mõistetavaks , aga kui ma seda lugesin , tundsin ennast igal leheküljel ära . Täpselt nagu Piibliski . Ja siis tabas mind see välgatus , kus ma muutusin teistsuguseks . Ma ei saa väita , et see oli juhus ! Panin raamatu käest ja olin võimeline kuulma teiste mõtteid . Seos missugune ! " M . kallas endale veel veini . Ta keel oli muutunud juba pehmeks . Sõnad lihtsalt pudenesid tema huulilt . Nende välja ütlemine valmistas talle raskusi . Samuti oli ta sõjakus ja ülemeelikus uinunud koos kainusega . Enam ta ei tundunudki mulle deemonlikuna . Madeleine oli kõige tavalisem naine , keda ebaharilik võime lausa koormas . Ta ei osanud sellega elada ja ei osanud seda ka mõistlikult rakendada . Seetõttu ta lihtsalt mängis ning elas oma võimutahet mängude kaudu välja . Vaatasin teda ja mul oli temast kahju . Ta istus seal kamina ees ja jõi klaas klaasi järel , et tuimestada oma valu tekitavat elu . Ta igatses normaalsete inimsuhete järele . Kuid mina ei suutnud talle seda pakkuda . Üksikuna tundis ta ennast ikkagi . Seetõttu otsustasin temast lahku minna . M . kummutas endale kurku juba ei tea mitmendat klaasi . Samal ajal pajatas enda elust ja unistustest . Nihutasin end tema lähedusse ja võtsin ümbert kinni . Ta rääkis ja rääkis , katkematu sõnadevooluna , kuni ta kael väsis pead püsti hoidmast ning see vajus rinnale . Lõpuks , pea minu sülle peidetuna , ta uinus . Lasin tal näha und , kus ta on kõige tavalisem naine , kellel ei ole mingeid üleloomulike võimeid . Madeleine näkku ilmus tänulik naeratus . Jätsin ta kamina ette magama . Ise võtsin aga takso ja sõitsin öösel koju tagasi . Lootsin , et kui Madeleine hommikul ärkab , ongi ta tavaline naine ning võib normaalset elu edasi elada . Midagi enamat ma tema heaks teha ei osanud , kui ainult loota ... *** / Näen inimesi otsekui puid kõndimas ... Ma taipasin ja mõistsin ! Abba ! Ma ei ole sellest maailmast ! Ent need tuttavad mõtted ... Need minu mõtted ... Ma olen iseenda maailm , oo jaa ! Olen loonud iseendale maailma . Kummalise ja ilusa . Unenäolise ... Kisendava kivi ? Kuidas ma ei ole kuulnud ? See kisendab ! Ma ei mäleta ... Ei algust ega otsa . Elasin ja unustasin . Olen Unustus ! Viljatu oks . Meenuks ometi ... Sa vaata , mis Sa oled nendega teinud ? Jah , ma näen . Näen ka seda , mida olen iseendaga teinud . Olen Üksik . Su süda mõistab Sind hukka ! See lausa kisendab ! Tean . Aga ma tahan olla seal ... Koos nendega ... Isa , ma lähen nüüd ... / *** Ta nimi on M. M. nagu Magdaleena . Minu oidipaalne Magdaleena ... Ma armastan teda . Ja tema armastab mind . Me kohtusime nädal tagasi . Ma ei mäleta kus . Nähtavasti see polegi tähtis . On ta nimi Magdaleena või miski muu , ka see ei ole tähtis . Minu jaoks on ta lihtsalt M. Me istume lauas ja joome teed . Tema ühel pool lauda , mina teisel pool . Niimoodi näeme üksteist paremini . Õuest kostab autode tuututamist . Kuskil kaugemal helisevad kirikukellad . Kutsuvad jumalateenistusele . Mul ei ole aega minna . Joon hoopis teed ja vaatan , kuidas M. vaatab mind . Ta on nii armas . Meil on tore . Õhus on armastust . M . küsib , kas me kirikusse ei lähegi . Naeratan ja vastan , et mina olen sinu Kirik . M. naeratab vastu . Ta hoiab tassi kahe käega suu juures ja naeratab läbi kuuma auru . Nii palju rõõmu ühes hetkes ! Elu on ilus . Jah , just nii ta mõtleb . Olen temaga nõus . Aga mitte täiesti . Oleviku hetk on ilus ! Kuni see paigal seisab ... Nagu praegu . Nädal aega lauas istumist . Nädal aega naeratust . Nädal armastust ... kirikukelli ja sooja teed . M. on õnnelik . Mul on igav . * Ma ei hakka valetama ja tunnistan kohe ausalt , et Madeleine jättis minusse sügava jälje . Sügavama kui oleksin osanud arvata . Jah , ta oli võimukas , salakaval , kütkestav ja kõike muudki , aga see ei loe . Kuigi olime olemuselt täiesti erinevad , jäi ta ometi mu hinge külge kinni . Igal mündil on ju kaks külge ja tema oli see teine külg . Tegelikult armastasin vist Madeleine'i rohkem . Noh , nüüd armastan Magdaleenat , kes ei torka mitte millegagi silma . Tunne on sama , objekt teine . Oleme pidevalt koos ja väliselt tundub , et kõik on korras ja nii peabki olema . Vähemalt Magdaleena jaoks . Ei ole korras ! Ma ei usu , et on üldse olemas keegi Magdaleena nimeline naine ! Ta ei ole usutav . Ta on täiesti pretensioonitu olevus , kes ei oska isegi midagi huvitavat mõelda . Absoluutselt mitte millegi kohta ! No ma toon näite : Rääkisin M.-ile oma surma-fantaasiast . Õigemini kogemusest . Ütlesin , et aegajalt mulle tundub , et tol õhtul surin ma seal aasal päriselt ka ära . Ja sealt edasi on elu kulgenud nagu mingis haiglases hämarikus , kus ei ole võimalik eristada fakte pettekujutelmadest . M . kehitas õlgu ja väitis , et see on normaalne . Tänapäeva pingelises ühiskonnas tekib igasuguseid luulusid . Ja mõned momendid , mida vanasti nimetati luuludeks , on praegusel ajal juba tükike igapäevaelust . Tükk igapäevaelust ? Ma sain kohutavalt vihaseks . Otsisin välja ajalehe , kus oli sees politseikroonika teadaanne . Näitasin talle näpuga järge . Kommentaariks sain vastuväite , et ajalehtedes kirjutatakse üldse kõikvõimalikke naljakaid asju . Tellisin takso ja põrutasin temaga kalmistule . Näitasin talle oma hauda . M. vaatas mulle arusaamatu näoga otsa . Hauakivile oli graveeritud Morpheus ja surmakuupäev . Olin valmis loobuma . Millegipärast ei andnud ma ikka veel järele . Ei tea isegi miks . Kuidas on võimalik , et keegi peab absoluutselt kõike normaalseks ? Mitte miski ei üllata ! Ma ei saa öelda , et ta lihtsalt ei uskunud . Ei saa ka öelda , et uskus . See oli midagi vahepealset . Tõin oma viimase trumbi . Ütlesin , et olen võimeline teiste inimeste mõtteid lugema . M . naeratas ja ütles , et ma olen õudselt armas . Siis istus ta hauakivile , ajas pea kuklasse ja küsis : " Noh , mis ma mõtlen praegu ? " " Et ma olen õudselt armas , " vastasin . " Näed nüüd , see on ju nii lihtne ! Miks sa arvad , et see sinu kuidagi eriliseks teeb ? Sa ei pea olema eriline ! Sa meeldid mulle niisama ka , " tabas mind tema lihtne maailmanägemus tuule kergusega valusalt silmadevahele . Isegi igavad naised on vahel paganama teravad . M.-is ei olnud aga teragi sarkasmi . Ta oligi selline . Seda , mida ta ütles , seda ta ka mõtles . Vahest see tegigi ta pisut igavaks . Mul ei tekkinud kunagi vajadust tema sõnade taga mõtetes surkida . Ta oli nii lihtne ! Ja see lihtsus muutis ta unelmate naiseks , kelle eksistentsi selge mõistus tõrgub uskumast . Iga päev , iga jumala päev me klappisime ja olime teineteise jaoks loodud . Tema seltskonnas oli lihtne olla tavaline . Ent mina ise ei osanud taolise uudse rolliga kohaneda ning tundsin tapvat igavust . Seetõttu muutus M. päev-päevalt aina ebareaalsemaks . * Igavale idüllile pani punkti ühel heal päeval välja ilmunud Madeleine . Istusin köögis ja lugesin Romero " Manifesti " . M. oli just vannist välja tulnud ja istus rõdul , käterätik ümber pea mähitud . Ühtäkki uksekell helises ja sisse sadas maruvihane Madeleine . " Kuidas sa võisid ? Mis õigusega ? Ütle mulle , mis õigusega ... " Poolpaljas M. tuli lärmi peale rõdult ära , üllatunud ilme näol ja katkestas Madeleine'i . Nad silmitsesid põgusalt üksteist ja siis küsisid kooris : " Kes see veel on ? " Mul tekkis tuju ära surra ... Idüll sai otsa . Sekundi murdosa jooksul sai Magdaleenast pretensioonikas isiksus ja Madeleine jätkas sealt , kus ta oli pooleli jäänud . Nad rääkisid korraga : Madeleine : Magdaleena : " Nagu ma näen , oled sa endale uue naise vaadanud ! Mis mul siis viga oli ? Tegelikult see ei puutu praegu asjasse ... Nii ei jalutata lihtsalt minema ! Ja kurat küll , mul on õigus sinult seletust nõuda ! Mis õigusega sa seda tegid ? Mis õigusega röövisid sa minult selle võime ? Pagan võtaks , sa röövisid mu paljaks ! Ja ära tule ütlema , et sul ei ole sellega mingit pistmist ! Ma tean ... sa kuradi tõbras , sa olid kade ! Kade , et mina suutsin seda sama mida sina ! " Ütle mulle , kes see naine on ja mida ta siin teeb ? Miks ta ründab niiviisi siia sisse ? On sul temaga suhe ? Mis ajast ? Miks sa mulle temast midagi rääkinud ei ole ? Mis ta nimi on ? Kuule , mis su nimi on ? Ma ei saa mitte midagi aru ! Issand , ma lähen hulluks , tõesti lähen ! Kes mina sulle siis olin ? Mingi vahepealne meelelahutus või ? Kuradi siga ! Te mehed olete kõik ühesugused ! Valetajad , silmakirjatsejad ja litsid ! Sina ja su erilisus ! Sa ei erine karvavõrdki teistest meestest ! Miks sa seda tegid ? " Miks sa seda tegid ? " Viimane küsimus tuli nagu ühest suust ja siis jäid nad mõlemad korraga vait . M.-id põrnitsesid mind ja pildusid silmist sädemeid . Ja siis mulle viirastus , et nad kõik kolm seisavad minu vastas ja nõuavad seletust . Kõik kolm : Marcelle , Madeleine ja Magdaleena . Seisavad ja ootavad . Igaüks neist ootab vastust oma küsimusele . Ja kohe , kui ma suu avan , et kuskilt otsast alata , katkestaks mind nõudlik teine ots . Tol hetkel mulle tundus , et võin öelda ainult ühe lause ja see pidanuks andma ammendava vastuse kõigile kolmele . Vähemasti esialgu . Ja mitte ainult kolmele ! Minagi ootasin vastust ! Vastust küsimusele , mida mul tegelikult ei olnud . Maailm väreles . Kolm paari M.-i silmi ootasid vastust . See oli unustamatu pilk ! Lausa ainukordne ! Selle pilgu taga seisis kogu eksistents oma rebestavas olemisvalus ! Ma põlesin selle hävitava pilgu all ! Mul oli valus . Kokku tõmbuv süda muutis sisemuse põrguks . Mida ma küll teinud olen ? " Te ei mõista mind , ma tegin kõike vaid armastusest — armastusest M.-i vastu , " kuulsin oma häält ütlemas . Maailm pöörles mu ümber miljonite silmapaaridena . Miljonite elude ja miljonite M.-idena. Ahh , see näis rõhuva painajana ! Armastus on painaja , kas teie ei teadnudki seda ? Elu on unenägu ja armastus on painaja ! Kuid seda ühte lauset öeldes , tundsin kergendust . Justkui oleks toimunud kreatiivne vabanemine sajanditetagusest taagast . M. oli minu kirg ! Mu kirg ja mu armastus ! M. nagu Marcelle , M. nagu Madeleine , M. nagu Magdaleena ... Mmmmm ... nagu Muusika ! M. nagu Morpheus , nagu Mälestus , Mõte ja Munk ! Nagu Mõistetamatu Mere Mänd ! M. nagu Münt ! M. nagu Maa ! M. nagu taevas , pilved , puud ja tähed ... M. nagu Maailm ! M. nagu MINA ! M. see olen Mina ! Kuidas ma pole aru saanud ? Tahtsin , et minu M. noogutaks ja jätaks mind üksi . Kolm silmapaari lahkusid . *** / Üksi . Kõiksus ja Mina . Ebanormaalne paigalseis . Mis ma küll teinud olen ? Mitte midagi . Mida saabki siin teha ? Olen vaid iseenda moonutatud identsus . Sa oled enda ümberpööratud kujutis ! Olen . Jah , Sa oled , see ongi Kõik ! Sellest on vähe ! Tahan ambivalentsust , füsioloogiat , impulsse ja kogemust ! Tahan voolavust ... ja Unustust ! Minu Une-Nägu on mitterahuldava reaalsuse pelgupaik ! Transtsendetaalne augutäide ! Aga see on kohutav ! Sina oled kohutav ! Sinu kujutlus ja pale ! Tõest ära langemine ! Mis on tõde ? / *** Ma ei mäleta kõike . Kui ma olen pinges , tabab mind mingi kummaline katkestus . Veider tühjus ja auk — mälu lünk ! Selle tobeda psühhoosi pärast ei suuda ma meenutada , mis vahepeal juhtus . Igatahes oma M.-isid ei näinudki ma enam . Nad ei tulnudki tagasi ! Üks oleks võinud ikkagi jääda . Madeleine näiteks ! Ei , parem juba Magdaleena ! Magdaleena oli nii tore , kuigi pisut igav . Ei tea ... Igatsen Marcelle'i järele . Tema on aga surnud . Mina vist ka . Ei tea ...