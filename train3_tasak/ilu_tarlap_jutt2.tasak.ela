kirjak	ilu_tarlap_jutt2.tasak.ela	Tiit Tarlap *Märkus <arv>* LAMONTI samm oli nõtke ja kuulmatu . Ta liikus aeglaselt nagu hiiliv kiskja ; pilk heledatest silmadest ei vaadanud ühessegi konkreetsesse punkti , vaid püüdis võrdse kontrolli all hoida kogu vaatevälja — jändrikke puid , tihedaid põõsatutte ja korrapäratuid künkamügaraid . Ta polnud veel päriselt harjunud sellega , mida kutsus endamisi oma uueks , kuuendaks meeleks ja mis ei kujutanud tegelikult midagi muud kui ta noorde , võimsasse kehasse istutatud veteranivaistu . Teadvusesiirdest oli möödas vaid mõni nädal . Ta kohanes kiiresti ega üllatunud enam oma välkkiirete reaktsioonide üle , mida ajuti näisid juhtivat hoopis kellegi teise lugematuis võitlusis treenitud kogemused . Nii see ju oligi , ehkki need instinktid sulasid üha enam kokku tema enda noore võimega neid kasutada , muutusid ta teadvuse koostisosadeks . Praegu ütlesid nad talle , et hädaoht varitses otse siinsamas . Õieti polnud selle mõistmiseks ta uusi võimeid vist vajagi , jätkunuks puhtalt endagi omadest , mis tal olid ka kuu aja eest . Retke alg- ja lõpppunkt olid täpselt paika pandud ja viimane neist juba lähedal . Kuna rünnak ei saanud toimumata jääda , polnud selle teostajatel enam palju valikuvõimalusi . Nagu tal endalgi marsruudi valikul . Siin oli teda märksa lihtsam oodata , kui arvata ära ta liikumisi distantsi keskel . Aga see vähendas tunduvalt üllatusmomenti . Nii elementaarset tõika oleks Lamont sama täpselt taibanud ka kuu aega tagasi . Tuli aga suuresti kahelda , tundnuks ta siis vaistlikult , kus konkreetselt varitsus ootas . Praegu tajus ta seda kogu olemusega , peaaegu haistis , nagu oleks vastased enne peitupugemist kreosoodis püherdanud . Ja vaid see eelnev äratundmine võimaldas tal näha põõsaoksa , mis ei kiikunud just päriselt tuule suunas ning ebaloomulikku kühmu , mis teisal lisandus madalast õhtupäikesest tekitatud puutüvevarjule . Ta oli juba nende vahel ja loomulikult polnud neid ainult kaks . Lamont otsustas kiiremini , kui jõudis end selleks teadlikult käskida . Mõõk endiselt tupes , sööstis ta äkitselt vasakule , tühjendades samaaegselt arbaleti põõsa suunas . Vali plaks kinnitas , et nool tabas märki . Maha viskudes lennutas Lamont laskeriista tagantkätt sinnapoole , kus puu varjust välja hüpanud varitseja ta suunas võrgu heitis . Arbalett ja võrk kohtusid õhus ja see takistas tublisti viimase lahtirullumist , mis päästis kiiresti kõrvale veerleva Lamonti võrgu alla jäämast . Hetk hiljem oli ta juba jalul ning ründas mõõgaga varitsejat , kes püüdis kiiruga vöölt taprit vallandada . See teda ei päästnud . Raevukas hoop rohelisse näokattesse paiskas mehe tombuna pikali ja põõsaist kerkinud ülejäänud kolme ründajat tervitas Lamont juba näoga nende poole . Nood tungisid kallale üheaegselt ja üritasid teda sisse piirata , kuid keegi nende seast ei suutnud Lamonti otserünnaku ees kindlaks jääda ja edasine oli Lamontile juba puhas mõnu . " Küllalt , võllaroad ! " peatas neid paari minuti pärast vali hääl , " Kas te õhtule minna enam ei kavatsegi ? " Künka tagant välja veerenud džiibist astus maha lühike , aga päratute õlgadega lanista *Märkus <arv>* Gregorius . Pead katva sombreero all nägi ta ruudukujuline keha välja nagu hiidseene jalg . Tegelikult oli ta nimi hoopis Csele , kuid klubi president Radell oli hakanud oma lanistat kutsuma Gregoriuseks ja nüüd ei nimetanud teda enam keegi teisiti , ta ise kaasa arvatud . Võitlejad pistsid hingeldades mõõgad tuppe ja eemaldasid kaitsemaskid higistelt nägudelt . Põõsast , mida Lamont oli kostitanud arbaletist , ronis välja pihtasaanu , tömpunud otsaga nool käes . Punetav märgistusvärvi laik ta kaitsekostüümil tähistas tabamuskohta . Lamont märkis endamisi rahuloluga , et see paiknes õnnestunult ribide vahel . " Tapetud " võrguheitja oli istuli tõusnud ja üritas ilma erilise eduta kiivri küljest näokatet eemaldada . " Tubli töö , Eric ! " patsutas Gregorius Lamontile õlale . Et sinnani küündida , pidi ta käe peaaegu täielikult välja sirutama . " Ma ei tea , kuidas sa seda teed , aga sa lähed iga päevaga järjest paremaks . Ilma plastpantseriteta poleks siin peale sinu enam keegi püsti . " Võrgumees jättis kinnikiilunud näovarju lõpuks rahule ja tõmbas selle ära tükkis kiivriga . Siis sülitas ta katkiste huulte vahelt murule kaks hammast . " Halastaja taevas ! " ägas lanista hämmastunult . " Läbi kaitse , Eric ! Sel moel ei leia ma sulle varsti enam ainsatki sparringupartnerit . " " Tühiasi , " irvitas võrgumees vastuseks , " Need olid juba nagunii proteesid , härra lanista . " " Paari nädala pärast sa seda enam tühiasjaks ei pea , " pomises Gregorius oma nina alla . " Laske jalga , võllaroad , tänaseks on kõik . Eric , sõida minuga kaasa , boss tahab sind näha . " " Kas ta vaatas pealt ? " küsis Lamont . Gregorius noogutas . " Kogu õhtupooliku . Sa ju tead , kuidas ta selle asja küljes on . " Lamont teadis . Tegelikult oleks ta tahtnud küsida , kas treeningut jälgis ka keegi teine , aga ei söandanud . Aus lanista oleks pidanud lihtsa , kuigi üliperspektiivika gladiaatori huvi Rona Radelli vastu millekski majesteedisolvamise taoliseks . " Ma peaksin enne dušši alla saama , " ütles ta selle asemel . " Lehkan vist higist nagu hobune . " " Ta tahtis sind kohe , kui me lõpetame , " jäi Gregorius endale kindlaks . " OIgu siis pealegi , Greg , " pidi Lamont nõustuma . " Sõidame . " " Head õhtut , härra lanista , " soovisid lahkuvad gladiaatorid . " Head õhtut , Lamont . " Gregorius pomises midagi vastuseks ja nad ronisid džiipi , lanista rooli taha , Lamont ta kõrvale . * CAESAR Radell istus oma paleed meenutava , kuigi tagasihoidlikult villaks kutsutava elamu poolkinnisel terrassil , kuhu ikka veel paistis all lausmaal juba pimedusse mattunud metsade taha loojuv päike . Tervet külgseina täitev stereoekraan , mis peale ametlike programmide võis soovi korral edastada paiku omaniku eravaldustest — sealhulgas gladiaatorite õppepolügooni — , oli välja lülitatud . Radelli uhkejooneline , hilisele keskeale ainult vähehaaval ja vastutahtmist alistuv nägu oli mõtlik . Kui Lamont terrassile juhatati , tõusis peremees nähtava heameelega ja astus tulijale mõne sammu vastu . Ta oli peaaegu niisama pikk ja massiivne kui noormeeski , ehkki aastad hakkasid ta õlgu juba längu vajutama . " Tere õhtust , mu poiss , mul on hea meel sind näha . " Lamont surus ettevaatlikult talle ulatatud kätt ja naeratas pisut ujedalt . Lahke vastuvõtt valmistas talle rõõmu . " Vabandage mu väljanägemist . Gregorius ütles , et tahtsite näha mind kohe . " " Töö on elus kõige tähtsam , " ütles Radell . " Tööriideid ei maksa kunagi häbeneda . Võta istet . " Nad istusid laua äärde korvtoolidesse . Radell vajutas mobiilpuldi lülitile ning andis käsu serveerida jooke . " Kuidas sa ennast tunned ? " küsis ta , kui teener oli eemaldunud . " Järjest paremini , härra Radell . Ka Gregorius kinnitab , et lähen iga päevaga paremaks . " " Ma ei mõelnud päris seda , " ütles Radell . " Mitte füüsilist külge . See on sul kogu aeg hea olnud ja läheb nüüd tänu soohunt Lennoxi kogemuste siirdele järjest ülima poole . Vaatasin täna , kuidas sa nende viiega toime tulid . Briljantne ! Ja need ei olnud mingid nannipunnid . Sinust tuleb võitleja , nagu veel keegi pole olnud . Aga oma küsimusega ma mõtlesin muud . Kuidas on ballastiga ? Sellega , mis läbi psühhofiltrite paratamatult kaasa imbus ? " " See ei sega mind , " ütles Lamont , pilk sõrmede vahel hoitaval klaasil puuviljakokteiliga . " Aga see on olemas , " nentis Radell , " ja sellele tuleb silma vaadata . " " Ei midagi hullu , " kinnitas Lamont kergelt . " Doktor Leuner testib mind igal hommikul ja õhtul . Ja tema arvab samuti . Sel nädalal lubas ta mul juba kodus ööbida . " " Ma tean doktor Leuneri arvamust , " noogutas Radell . " Saan temalt regulaarselt ettekandeid . Paraku kubisevad need meditsiinilistest terminitest , millest ma suurt midagi ei taipa , ja kui ma neid seletada lasen , jääb mulje , et ma ei kuula mitte aruannet , vaid olen astunud meditsiiniteaduskonda . Tahaksin kuulda , mida sa asjast ise arvad — seda enam , et dr. Leuner on mu palgal ja ma kardan , et ta võib rääkida mulle ainult seda , mida arvab mind kuulda tahtvat . " " Ka mina olen teie palgal , " naeratas noormees . " Jutt ei käi aga mitte sinu tööst , mu poiss . Kuidas sa oma palga välja teenid , nägin just äsja sellelt ekraanilt . Ja see ületab kõiki lootusi . Aga ma tahan teada , mis tunne sul on . " " Noh , see on võib-olla natuke ... kummaline , " sõnas Lamont ettevaatlikult . " Õigemini — harjumatu . Umbes nii , nagu ujuks kusagilt esile pilte mõnest unenäost . Midagi , mida ma mäletan , aga pole tegelikult läbi elanud . Ja nende piltidega kaasnevaid tundeid . Vahel on raske oma ja võõraste vahel vahet teha . Aga ma ei vaevagi end sellega väga . Nüüd on nad ju mõlemad minus . Mul on lihtsalt natuke täiustatud minevik . Need pildid ja tunded , mida ma selguse mõttes võõraiks nimetan , on tegelikult üsna ähmased . Enamasti . See võõras osa ... see nagu hõljuks uduste tompudena mööda teadvust ringi ja otsiks alles õiget kohta , kuhu paigale jääda . Mu oma mälestused on nagu kronoloogilises kartoteegis . Kui midagi meenub , tean alati , millal see oli . Juurdetulnutest aga võib igaüks ilmuda kord koos lapseeaga , teine kord hoopis kõrvuti möödunud aastaga . Just nagu vaataksin ühe silmaga niisama ja teisega läbi binokli , kusjuures binokli võimsus suvaliselt muutub . Aga sellega tuleb toime . Olengi juba harjunud . Ja vajalike kogemustega on veel lihtsam — need ei ole mitte pildid nende omandamisest vaid lihtsalt oskused ja võtted . Alateadvus ja keha tunnistasid nad omaks . See on nagu magades õpitud keel — oskus on olemas , aga selle omandamisest ei mingit mälestust . Kui tahaksin neid kellelegi edasi anda , peaksin nad esmalt ise oma kehalt ära õppima . " Radell kuulas teda keskendunult , pilk silmapiiri taha vajuva päikese viimasel serval . Kui Lamont lõpetas , rüüpas ta jääkuubikutega klaasist lonksu viskit ja vaatas noormehele läbi hämaruse teravalt otsa . " Nii et see siis ei häiri ega sega sind ? " küsis ta aeglaselt . " Üldse mitte , isegi huvitav on , " kinnitas Lamont häält lõbusaks tehes . " Vaata , Eric , " ütles Radell veel aeglasemalt ja vaiksemalt . " Ma tahan teha sinust maailmameistri . " Lamont tundis kurgus pitsitust . Siiani polnud sellest veel kordagi juttu olnud . " Ma lootsin , et te seda kord ütlete , " lausus ta kähedalt . " Sul oli taipu seda ära arvata , " noogutas Radell tunnustavalt . " See on hea . Lihased üksi ei maksa palju . Ma teen sinust maailmameistri . Kuni tänaseni ma veel kahtlesin , kuidas see kõik pöörab . Lootsin , aga kahtlesin . Nüüd olen otsustanud . " Lamont ei söandanud tekkinud pausi midagi öelda . Radell ilmselt ei oodanudki seda . " Sa oled muidugi korduvalt instrueeritud , " jätkas ta . " Dr. Leuner pidi tegema seda uuesti , kui su koju lubas . Aga ma kordan veel kord : mitte keegi ei tohi kuulda teadvusesiirdest , mis me sulle tegime . Mitte keegi , isegi mitte Gregorius , teistest rääkimata . Ainult meie kolm — sina , Leuner ja mina . Ja muidugi vana Soohunt , kelle tajud me sinu jaoks dubleerisime . Kui ta loomulikult üldse taipas , mida tehti . Tema teadvus jäi ju endiseks . Aga tema pärast ma ei muretsegi . Täideviimata surmaotsus ripub tal pärast kõiki neid aastaid ikka veel pea kohal ja teeb ta kuni lõpuni kuulekaks . Niisiis , pea meeles , ainult meie kolm ja ei keegi muu . " " Enesestki mõista , härra Radell , " kinnitas Lamont . " Ma ei räägi seda kellelegi . Ainult ... " " Ainult ? " küsis Radell . " Selles ei oli ju midagi lubamatut ? " " Muidugi ei ole , " noogutas miljonär . " Aga võib saada . Sa tead , kui halastamatu võitlus käib tipu ümber . Oled seda pisut maitsnud . Meie meetodis ei ole midagi keelatut . Keegi pole selle peale lihtsalt tulnud . Ja ma ei tahagi , et niipea tuleks . See teeb asja meile lihtsamaks . Õpetajad annavad oma kogemusi õpilastele üle kõigil aladel . Selleks on kümneid meetodeid . Meie oma on praegu parim , kuna see on kõige uuem ja otsene . Milleks seda välja lobiseda ? Aga asjal on veel ka teine ja palju ebameeldivam külg . Kui sinust saab võitja , on konkurendid nõus kasvõi musta maagia appi võtma , et sinust lahti saada . Meie meetodis ei ole midagi seadusevastast vaid niikaua , kuni pole seadust , mis seda keelaks . Kes ütleb , et Kutseliste Gladiaatorite Liiga ei keelusta seda enamuse survel otsekohe , kui see avalikuks tuleb ? Mina küll mitte . Nad on iga kell nõus meetodit ka enda jaoks maha matma , et ainult vabaneda edumaaga favoriidist kasvõi nendeks paariks hooajaks , mil nad seda ise kasutama õpiksid . Viimane ei ole just päris lihtne , seda enam , et psühhotranslatsioon pole veel ametlikult tunnustatud . Muide , see teeb keelustamise veel kergemaks . Asjasse saab segada kõikvõimalikke muid riiklikke ja rahvusvahelisi institutsioone — kaasa arvatud need , kes näeksid hea meelega terve Liiga enese ärakeelamist , kuna inimesed ei kiirusta oma raha tooma mitte nende närtsinud klassikutega kontserdisaalidesse , vaid eelistavad gladiaatoriareene . Neile oleks see muidugi tänuväärt võimalus jälle vahtu üles keerutada . Kokkuvõttes võiksin siis mina hüvitamatult maha matta assigneeringud sellesse projekti , sina aga oleksid eluks ajaks mängust väljas , sest psühhoülekandest pole võimalik puhastada ja nad keelaksid sul võitlemise . " " Ma ei aimanudki , et jää on nii õhuke , " pomises Lamont ebamugavustundega . " Ainult mõni aasta , " kehitas Radell õlgu . " Siis on meetod juba nii laialdaselt sisse imbunud , et seda ei õnnestu enam ära keelata . Praegused pisarpühad põhjendused ei tule kellelgi enam meeldegi . Ja nagunii oleme meie selleks ajaks esimestena oma osa profiidist juba võtnud . Kuid sinnani on saladuse hoidmine esimene reegel . " " Kas mu järsk arenguhüpe ei või tekitada kahtlusi ? " muretses Lamont . " Las kahtlevad ! Võitjaid kahtlustatakse alati ja meeleldi . Sellest pole lugu , kuni ei teata , milles just asi seisab . Sa polnud veel kuigi tuntud , kui mulle silma hakkasid , aga piisavalt perspektiivikas . Summat , mille klubi sinu omandamise eest välja ladus , sa tead . Tühja koha eest seda ei küsita ega ka maksta . Aga iga anne vajab aega ja lihvi , enne kui särama lööb . Siis võib hüpe olla täiesti plahvatuslik . Just nagu nüüd sinul . Uus favoriit hämmastab algul alati , selles ta võlu seisnebki . " " Mõistan , härra Radell , " ütles Lamont . " Ma olen valmis . " " Oleme kokku leppinud . See on sinu suur šanss . Kuu aja pärast hooaeg stardib . Vii end selleks ajaks maksimumi lähedale . Lasin Gregoriusel sulle enne paar väiksemat võitlust otsida . Ta vist juba rääkis . Neil ei pruugi end kuigi tugevalt välja panna . See on vaid tunnetuse kontroll . Võitlus plastpantseriteta on alati midagi hoopis muud kui treening . " " Jah , Gregorius juba rääkis neist töödest . " " Hüva . Anna siis pihta ! Ma hoian pidevalt kontakti . " Ta kergitas end istmelt ja surus püstihüpanud Lamontil audientsi lõpu märgiks kätt . * LAMONT lahkus täielikus joovastuses . Lõpuks oli see tõepoolest teostunud , Radelli poolt sõnaselgelt välja öeldud . Klubi tervikuna ei tähendanud palju ; Radell oligi klubi — nii nagu Louis XIV oli kunagi olnud Prantsusmaa . Ja seesama Radell oli andnud talle nüüd oma õnnistuse . Juba mitu aastakümmet — sellest peale , kui taassündinud gladiaatorlus , mis pidi maha laadima masside allasurutud verejanu , oli kõrvale tõrjunud kõik teised vaatemängud — polnud spordis lugupeetumat tiitlit kui gladiaatorite maailmameistri oma . Avanenud perspektiivide , kuulsuse , auhinna- ja reklaamisummade eufoorias ei tulnud Lamontile meelde isegi Rona Radelli olemasolu selles majas , enne kui neiu talle hallis ise vastu sattus . Kohtumine tõi Lamonti pilvedest pooleldi alla , olles vist ka ainus asi maailmas , mis seda praegu teha suutis . " Teil oli täna ilmselt edukas päev , " naeratas neiu vastuseks gladiaatori tervitusele . " Mitte just väga halb , " nõustus Lamont tagasihoidlikult ja ainult ta ise teadis , kui raske see tal oli . " Ärge salatsege , " naeris Rona säravvalgeid hambaid välgutades . " See paistab teil ju näost . Isa ütleb ammu , et olete meie klubi parim ja varem või hiljem saadakse teist veel kuulda . " " Kui nii , siis loodetavasti varem , " avaldas noormees vaga lootust . Ta peaaegu ei teadnud , millest neiuga jutles . Nõnda juhtus see alati , nii et hiljem ei suutnud ta kunagi meenutada muud kui vaid Rona ühtaegu õrna ja isemeelset nägu , mida raamisid tumedad kiharad , ning hiigelsuuri sügavhalle sireenisilmi . " Kas isa teid õhtusöögile ei palunud ? " küsis neiu lahkuma valmistudes . " Nendes riietes ? " viitas Lamont häbelikult oma treeningurõivastele . " Teil on ju veel aega . Kui ta ei kutsunud , teen seda ise . " Ahvatlus oli tohutu . Õnnevihm näis aina edasi sadavat . Lamont oli ka varem siin majas külalisena lauas istunud . Harva , tõsi küll , aga vahel soosis Radell mõnd klubi paremat võitlejat seesuguse kutsega . Ühel neist Caesar Radelli õhtusöökidest kohtaski vastselt klubile ostetud Lamont Ronat . Ja oli esimesest pilgust pimestatud . Tegelikult oligi see suuresti Rona " süü " , tüdruku enda teadmata muidugi , et Lamont nõustus minema riskile psühhotranslatsiooniga . Ta polnud niisugusest asjast varem kuulnudki ja see hirmutas teda . Ta polnud kuigi veendunud , kes või mis ta pärast niisugust töötlust veel olla võis . Ent see oli ainus kiire tee tippu . Ja Rona kõrvale . Muidu kulunuks tal selleks aastaid ja kes ütleks , et ta üldse pärale jõuaks . Ta riskis . Võis vaid oletada , teinuks ta seda ka üksnes auahnusest . Nüüd aga kutsus Rona teda ise . Otsekui head tuttavat . Kui võrdset . Sellest võis peapöörituse saada . Kuid ta suutis jääda realistiks . Oma lahkumissõnades oli Caesar Radell käskinud Lamontil anda pihta tööle , mitte tema õhtueinele . Ja ammugi mitte ta tütrele . " Kahjuks on see mul täna täiesti võimatu , preili Radell , " nentis ta kahetsusega . " Töö ja režiim , Vahest mõni teine kord , " lisas ta lootusrikkalt . " Kahju , " ütles ka Rona , aga ta silmade otse riukalikust sätendusest küll erilist pettumust välja ei saanud lugeda . Gladiaator mõistis , et tüdruk nägi teda läbi ja ilmselt narritas . Ja ta vandus endale , et saab neil õhtusöökidel igapäevaseks külaliseks . Võrdsena . Ta raiub tee selleni läbi veriste areenide , sammub vajadusel üle laipade . Ronaga hüvasti jätnud , laskus noormees mööda Radellide villa luminestseerivate külgbarjääridega välistreppi all ootava öö poole . LAMONTI terramobiil tuiskas õhtusel maanteel vaid pisut kiiremini kui lubatud kakssada viiskümmend kilomeetrit tunnis . Vastutulevad liikurid ilmusid ja kadusid nagu hallutsinatsioonid . Kõrval , aeglasematel sõiduradadel samas suunas kohmerdajad tundusid viimaseid samme komberdavate tõbistena . Tee treeningbaasist linna kahanes seesuguse tempo juures veerandtunnini . Lamont ei rutanud kuhugi . Talle lihtsalt meeldis kiire sõit pärast väsitavat päevatööd . Ja nüüd võis ta taolist masinat endale juba lubada . Ta oli tõusmas , kiirelt nagu rakett . Juba esimestel Grand Prix etappidel — nimetus oli üle võetud ammu hingusele läinud vormelisõidult - - sai temast Liiga suurüllataja . Kaks etapivõitu neljast oli alles teist hooaega osaleva tundmatu puhul sensatsioon . Ta polnud veel kedagi tapnud . Gladiaatorid tegid seda üldse nii harva kui võimalik . Kutsesolidaarsus ühendas isegi vaenulike klubide liikmeid . Tapeti vaid siis , kui see osutus möödapääsmatuks , vahel ka isiklikust vihavaenust , muidu meenutas areenitöö mingil määral keskaegseid rüütliturniire . Teine lugu oli grupivõitlus . Seal ei saanud mõnikord enam valida , eriti kui olid vähemusse jäänud . Tõelisteks veresaunadeks võisid aga kujuneda vaid kaks korda aastas stereoekraanide ees hulluvatele sadadele miljonitele esitatavad maiuspalad — massilahingud avamaastikul , kus osales kuni pool tuhat ja enamgi osavõtjat . Nende põhihulga moodustasid sõjasulased — palgata origladiaatorid , keda vikat nende oskamatuse või nõrkuse tõttu ohtralt niitis . Viimased sattusid oma haletsusväärsesse seisundisse vabatahtlikult , surmamõistetud kurjategijate hulgast , lootes niisugusel moel oma elupäevi pikendada . Muidugi said ka nemad väljaõpet , sest nendegi tublidusest sõltus neid omavate klubide edukus . Kuid liiga sageli polnud neil lihtsalt piisavalt füüsilisi eeldusi ning nende armuaeg kestis esimese osavõtuni relvastatud kokkupõrkest . Tõsi , mõned võllaroad pidasid vastu kaua ja küpsesid vanadeks vilunud taplejateks . Nemad olidki kõige halastamatumad nagu lõksus kiskjad . Peale oma elu neil millegi eest võidelda polnud . Ning üksikud nende hulgast jõudsid hea õnne korral küpseda tõelisteks meistriteks ja teenisid vanusepiiri ületamisel kuni loomuliku surmani palgatute oriinstruktoritena . Vabad profid aga kogusid punkte — vastavalt võidetud vastaste reitingule . Punktid olid kõik . Nende järgi määrati võitlejate edukus edetabelis . Need võimaldasid ka laveerida ja vastast valida — eriti hooaja lõpusirgel ja isegi ebasobivast areeniväljakutsest keelduda sobivama kasuks , kuigi selgest kaotusehirmust keeldujad võisid end peagi tänavalt leida . Lamont oli jõudnud tõusta selle hooaja liidriks . Napilt küll , sest ka eelmise hooaja võitjal , valitseval maailmameistril oli kaks etapivõitu . Edumaa andis Lamontile puhas võit tohutu kõrge reitinguga eelmise hooaja kolmanda üle . Tollest sellist sel aastal enam vaevalt võitlejat sai . Kui üldse kunagi . Ja seda kõike võlgnes Lamont psühhotranslatsioonile vanalt Soohundilt . Soohunt Lennox oli just üks neist raudsetest veteranidest , kes kavatsesid elada ja elasidki oma loomuliku lõpuni ka pärast surmaotsust . Kakskümmend aastat oli ta ori-gladiaatorina surmale trääsa näidanud pärast seda otsust ja ainult taevas teadis , kui kaua kosmosepiraadina veel enne seda . Juhtus ta pajatustes peituma ainult veerandki tõtt , siis pidi too hämar minevik olema õige kirju . Nüüd , kuuekümneselt oli ta juba viis aastat võitlemisea ületanuna üks paremaid instruktoreid . Ta armides keha polnud enam kaugeltki see , mis enne , kuid isegi nüüd võis ta nii mõnegi treenitava ka plastpantserite kaitsele vaatamata kabuhirmu ajada . Kõik selle oli Lamont omandanud üheainsa ööga psühhotranslaatori all . Ilma aastate ja haavadeta . Ärgates ei saanud ta isegi aru endas toimunud muutusest . Ent see ilmnes kohe , kui tal tuli tegutseda — iga päevaga lõi see üha enam välja . Kogemused ja oskused , mida ei suutnud anda mingi treening , said ta noores , võimsas kehas kohutavaks jõuks . Asi ei seisnud ainult võitlemises — see peitus mingis alalises valmisolekus kõigi üllatuste vastu ja ta ei pidanud end selleks üldse pingutama . See oli nüüd tal loomuses . Siis , aegamööda hakkas tulema ka muu . Esialgu märkamatult . Ei saanud ju pidada kummaliseks unede nägemist , mis on sageli kummalised juba iseeneslikult . Lamontile tundus ainult , et nüüd on nad veidrad kuidagi võõralt . Need otsekui polnud tema unenäod . Dr . Leuner rahustas teda . Tegu sai olla vaid tühise psühhofiltritest läbiimbunud mäluballastiga , translatsiooni paratamatu kaasnähuga . Siis aga jõudis see ballast ka ärkvelolekusse . Ajuti , kuigi mitte sageli , tabas Lamont end mäletamas pilte , mida ta ei saanud mäletada . " Pisut rikastatud minevik , " nentis dr. Leuner muretult . Lamont võttis selle väljendi heameelega omaks ja kasutas seda vestluses Radelliga juba ise . Lõppude lõpuks mäletas ta küllalt pilte üpris sugestiivsetest hüpnofilmidest , mida polnud samuti tegelikult läbi elanud . Häiris vaid olukorra ootamatus ja uudsus . Hirmu tundis ta tegelikult millegi muu ees . Lamont oli alati tahtnud saada tšempioniks või — jäädes realistiks — vähemalt väga kõrgelt koteeritud võitlejaks . See oli ta ainus šanss elus läbi lüüa , omandada lugupeetud positsioon ühiskonnas . Ja nüüd oli see šanss enneolematult kasvanud . Ta kartis seda liigse kaeblemisega ära rikkuda . Kui Radell temasse usalduse kaotab , jääb ta lihtsalt mängust välja ning see oli võrdväärne hukkumisega . Eriti nüüd , mil ta tundis Ronat . Radelli küsimustele vastates vähendas ta oma elamuste tähtsust algusest peale . Üsna varsti hakkas vaikima ka dr. Leuneri puhul . Nimelt seisis tal meeles Radelli konstateering , et Leuner võib tema palgal olles kalduda rääkima rohkem seda , mida arvab oma leivaisale meeldivat . Kust võis Lamont teada , millal Radelli lootused asenduvad kahtlustega ning Leuner avastab , et teda on hakanud huvitama projekti pahupool ? Kumbki neist ei saanud Lamontilt kuulda , et võõrad mälestused süvenesid , et talle viirastus ajuti , nagu poleks ta enam päriselt ta ise ja nagu elaks tema sisemuses veel keegi , kes küll vargsi , aga järjekindlalt esile tükib . Olgu , otsustas ta : kõik nägid vaid , et ta võitis ja muud ei pidanud nad ka nägema . Muu polnud üldse tähtiski . Tee oli nagunii lahti ainult ettepoole . Kuni ta võidab areenil , ei kohuta teda miski . Linna piirides alandas Lamont kiiruse seal nõutavaks ja tundis hetkeks , et on peaaegu seisma jäänud . Tal polnud õhtuks kindlaid plaane . Tühi korter ei ahvatlenud igatahes millegagi . Tegelikult vajas ta seltsi — kohta , kus võinuks anonüümselt ja pingevabalt lõbutseda või lihtsalt tantsida . Paraku polnud tal lootustki selles iga teise kombel kaasa lüüa . Ta oli liiga tuntud . Kohe oleks ta muutunud üldise tähelepanu objektiks . Ja olnud seejuures ikkagi üksi . Kasvõi mõnes voodis . Ootamatult tundis ta endale täiesti mitteomast soovi juua . Kas see polnud taas midagi tollest võõrast , ehmus Lamont . Ei , süüdi pidi olema üksindus ja hooaja kasvav pinge . Pealegi ei saanud joomisest juba vormi huvides praegu juttugi olla . Maksimaalselt klaasike veini , mitte rohkem . Aga kõigepealt pidi sööma . Lamont teadis üht kõrvalist baari , mida oli külastanud juba kaua . Loomulikult tunti teda ka seal , aga kuna seda tehti juba siis , kui ta oli veel Eikeegi , polnud asi nii tülikas . Otsustanud , roolis Lamont sinnapoole . * KUI ta läbi ripatskardinaga ukse hämarasse baariruumi ilmus , tervitas teda sedavõrd lärmakas " Hei-hoo , Eric ! " , et pimedat olnuks raske veenda baari pooltühjuses . Igalt poolt sirutuvaile kätele hoogsaid tervituslakse jagades liikus ta laudade vahelt leti poole , hinges tunne nagu võõrsilt koju jõudnul . Seegi koht polnud vaba iidolihullusest , kuid need olid vähemalt ta semud endistest aegadest , kellele ta tähendas ka lihtsalt elusat inimest , üht nende hulgast . Ta oleks võinud saada siin iga tüdruku , keda tahtis , ja tolle poiss poleks isegi väga pahandanud . Aga ta ei teinud seda iial , sest ka tema oli nende semu . Baarimehel surus ta kätt ning kui ta enne endale söögi valimist kogu kambale ühe napsi välja tegi , ähvardas veel õieti vaibumata tervituslärm baari taas ilma laeta jätta . Saanud kelleltki vastu õlga lajatuse , mis murdnuks noore hobuse selgroo , pööras ta ringi ja möiratas nüüd juba ka ise rõõmust : " Villard ! Don ! " Kaks blondi hiiglast tammusid ja trampisid teineteise ribisid muljudes leti ees ning jagasid vastamisi müürilõhkujalikke rõõmuobadusi , saateks ümbritsev vaibumatu kära . " Don , sa vana hulgus ! Kui mitu aastat ? ! " " Vähemalt neli , Eric . " " Ja kus siis ? " " Eks nii Maal kui taevas . Rohkem küll ikka üleval . Hakkajal mehel kosmoses igavaks ei lähe . Kuule , kus me rahus rääkida saame ? Siin ei tule sellest küll midagi välja . " " Kui sa otse ülevalt oled , " muigas Lamont , " siis võib-olla sa ei tea , et siinse ubriku rahu on parim , mida selle linna avalikud kohad mulle võimaldavad . Aga me saame minu poole minna . Ainult sööme enne . Mul pole kodus midagi peale jookide ja neidki hoian üksnes külaliste jaoks — keda ma sinna ei lasegi . " " Ära mind nüüd nii metslaseks ka pea , Eric . Muidugi olen ma sinust kuulnud . Läki siis pealegi sinu poole , nii ei tunne su baarikapp end vähemalt täna orvuna . " Ning Villard irvitas riukalikult , nagu ta oli osanud juba siis , kui nad põnnidena vastastikku ninasid veriseks lõid ja hiljem igavest sõprust vandusid . * " Sa pole just väga koduse eluviisiga , " nentis Villard kohe , kui nad Lamonti kõrgeklassilisse , aga pööraselt laokil üürikorterisse jõudsid . " Passijanaist pole ma veel otsinud , need aga , keda ma siia toon , ei hooli koristamisest , " irvitas Lamont ja saatis külitsi ees vedeleva järi jalahoobiga toanurka . Nad prantsatasid kõrge tagusega tugitoolidesse ja pajatasid tuba siuglevasse vikerkaarde mähkiva kolormuusika saatel oma tähtsamaid uudiseid . Baarikapp ei tundnud end päris kindlasti orvuna , kuna ta sisu kuivas nagu allikas kõrbelõõsas , ent Villardi ihulikku ega vaimset stabiilsust ei paistnud see eriliselt kõigutavat . Üht pani Lamont lõpuks tähele : sõbra kunagine ülekobrutav jutusoon oli muutunud palju vaoshoitumaks , tema poolt räägitu näis aga jätvat ta viimastesse aastatesse märkimisväärseid lünki . Gladiaator ei rutanud nende kohta küsimusi esitama , vaid ootas . Seda ei tulnud tal kaua teha . " Tegelikult ei kohanud ma sind täna sugugi juhuslikult , " ütles Villard pärast järjekordset napsi muutunud tooniga . " Jõudsin baari just enne sind , kuna teadsin , et tuled sinna sööma , kui oled linnas . " " Imelik , kuidas sa sellest teada said , kui ma alles pool tundi enne ärasõitu isegi ei teadnud , kas ma mitte baasi ei jää . " " Mulle teatati , kui sa lahkusid , " ütles Villard lihtsalt . " Ootasin seda mitu päeva . " " Mida sa sellega öelda tahad ? " muutus Lamont äkki umbusklikuks . " Vaid niipalju , et huvi sinu vastu on tõepoolest väga suur , " sõnas Villard tasa . " Ära ainult räägi , et kavatsed hakata gladiaatorivõistluste kihlveokorraldajaks , " heitis Lamont valvsust kaotamata nalja . " Kuula mind nüüd kord ka tõsiselt , " ütles Villard talle ainiti otsa vaadates . Ka jutt tuleb tõsine . Ma räägin sinuga praegu nagu vana Soohunt Lennoxiga . " " Kust pagan tead sina Soohundist ? ! " jahmus Lamont . " Igatahes teadsin ma temast juba ammu enne sind . " " Kuid ta on juba veerandsada aastat gladiaator , seejuures orisulane , mitte mõni areenitäht . Meie sinuga õppisime siis alles käima , kui ta sinna topiti . " " Sa ei taha ometi öelda , et sa ei tea , kes oli Lennox enne seda " venitas Villard irooniliselt . " Mis põrgut see minu asi peaks olema ? " imestas Lamont kahtlustavalt . " Ja nii ütleb mulle vana Soohunt Lennox ? " küsis Villard muigega . " Bravo ! " Lamonti ilme oli karm ja ähvardav nagu enne areeniheitlust , kuid ta ise selle taga täielikus segaduses . Polnud raske arvata , mida võidi tahta igalt vähegi edukalt tegutsejalt atraktiivalal , mille ümber keerlesid kihlvedude hiigelrahad , ja mida neile tasuks pakuti . Kokkuleppevõistlused olid niisama vanad kui need aladki . Tal tuli vaid kedagi võita mitte nii veenvalt , teha mõni ootamatu viik ... Tõsi , Don oli sõber . Aga teisalt — seda lihtsamalt ta ligi pääses . Mida muud võis taoline jutt siis tähendada ? Aga kuidas võis ta teada Radelli , Leuneri ja tema saladust ? Teadis Soohunt siiski , mida temaga tehti ? Ja oli see siis praegu šantaaž ? " " Mida sa mõtled , nimetades mind Lennoxiks ? " " Seda , et sa ju oled Lennox , Eric , " ütles Villard . " Oled küll Lamont , aga Lennox ka . Sul on tema mälu . Kui kaua sa mõtled mind veel eksamineerida ? Näed ju isegi , et ma tean . " " Kuidas ? " kõlas Lamonti küsimus vaikselt nagu mahakukkunud herne kõpsatus . " Juhus , raha ja kellegi soov seda saada , " kehitas teine õlgu . " Esmalt muidugi juhus nagu alati . Aga mu ammune huvi Soohundi vastu aitas juhusel tulla just minu juurde . " " Ja nüüd sa leiad , et šantaaž on parim vahend vana sõprust soojendama , " ütles Lamont kibedalt . " Šantaaž ? " jahmus Villard . " Nüüd jälle ei taipa mina midagi . Kas see , et ma tulen kosmosest ja otsin spetsiaalselt sind , ei ütle sulle veel küllalt ? " Nad mõlemad põrnitsesid teineteist täielikus arusaamatuses . Villard kogus end kiiremini . " Hüva , " ütles ta aeglaselt . " Kontrolli siis edasi . Räägin nii , nagu poleks sul millestki aimu , ehkki sa , taeva päralt , peaksid olema ammu aru saanud . Lennox oli oma aegade andekaim piraat . Mina ajan sedasama äri . Mida põrgut sa arvad mind siis seal üleval tegevat , kindlustuspoliise tembeldavat või ? Aga ma pole veel pooltki nii hea kui Lennox . Nüüd oled sina Lennox . Sinul on võimed , minul jälle vahendid nende rakendamiseks . Me vajame teineteist nagu öö ja päev . llma teiseta pole kumbagi olemaski . " Lamont silmitses sõpra kaua ja uskumatult . " Sa oled siis piraat , " sõnas ta lõpuks . " Ja tahad , et ka minust saaks piraat ? Et ma jätaksin siin kõik oma väljavaated ja tuleksin sinuga taevas teab kuhu , kurat teab mis tuuli tallama ? Mõtle peaga , Don ! " " Ma ei taha , et sa saaksid . Sa juba oled . Mõtle sina oma Lennoxi mäluga ! " " Aga mul pole seda , " ütles Lamont . Nüüd oli Villardi kord uskumatult vahtida . " Mis sul siis on ? " Lamont rääkis talle . Ta ei varjanud vana kaaslase ees midagi , mitte vähimatki üksikasja . " Näed nüüd , mis mul on , " lõpetas ta . " Ja seda kavatsen ma kasutada . Sind ma aidata ei saa . " " See tuleb siis märksa aeglasemalt , " pomises Villard pettunult " " Aga ta ärkab sinus , " lisas ta palju lootusrikkamalt . " Kõik märgid ju näitavad , et ta ärkab üha rohkem ja rohkem . Küllap ta peab üleminekušokist jagu saama või midagi muud sihukest , aga see on ainult aja küsimus . " Lamont raputas pead . " Ma ei usu . Aga kui see ka tõsi peaks olema , vabanda , vennas , minul on teine tee . Ja vähemalt mulle parem kui see , mida sina pakud . " " Seal jääd sa alati teiste ripatsiks , " nentis Villard põlglikult . " Nad on su teinud ja nad muudavad su ka olematuks , kui tahavad . Kas sa üldse tead , milliseid varandusi Radell sinu pealt kokku kraabib ? Sa oled ainult tema võidusõiduhobune , traavel , kelle peale saab teha kõrgeid panuseid — eriti seni , kui oled veel üllataja . Oled suurepärane hobune , ma ei vaidle , aga ikkagi ainult hobune . Head tõelist traavlit hellitatakse . Tema eest kantakse hoolt ja talle antakse suhkrut . Patsutatakse . Kui ta kapjadega nuga ja kahvlit hoida oskaks , kutsutaks teda peremehe lauda söömagi — igatahes kindlamalt kui džokit . Aga kui hobune on oma töö teinud , kui ta on ära aetud , siis lastakse ta maha . Saa aru , vanapoiss , Radelli juures oled sa vaid hästimakstud tapaloom . Mina pakun sulle võimalust olla ise oma peremees . " " Et lõpetada nagu Lennox , " pilkas Lamont . " Lennox reedeti , " urises Villard süngelt . " Meie sinuga teineteisele seda ei teeks . Ma võiksin võtta ju vana Lennoxi enda , kasvõi ta Radelli juurest ära röövida , kuigi ta on vana , tüütu ja riukalik , Aga ma ei saaks teda iial usaldada . Sind saaksin . Sellepärast vajangi vaid niisugust Lennoxit , kes oleks ühtaegu ka minu sõber Eric . Sind võtaksin ka vaid su enda pärast . Ära arva , ma kontrollisin sind kogu tänase õhtu . Sa oled sa ise . Ka sa ise . " " Loodan , et sul on õigus vaid esimeses , " märkis Lamont . " Ei , Don , kuidas see ka ei pööraks , piraadi staatus lihtsalt ei sobi mulle . " " Nojah , " irvitas Villard . " On ju veel too hallisilme lollipüünis — Rona Radell . Sa usud , et kõlbad ta papa hobusena tema kõrvale paremini . " Lamonti ainus käeliigutus pühkis nende vahel seisva laua nõudest puhtaks . " Temast me ei räägi . " Kuid Villard oli samast puust ja kannatas ähvardava pilgu kulmugi liigutamata välja . " Ma ei tahagi rääkida temast , " heitis ta külma rahuga . " Ainult tsipakese ajaloost . Tuhat aastat tagasi vallutasid ristisõdijad Konstantinoopoli ja tegid seal tõeliselt puhta töö . Hullemat röövlibandet polnud vist vanadest roomlastest peale kokku saadud . Olen kuidagi kuulnud , et Caesar Radell põlvneb samuti kellestki sealolnust ja koguni uhkeldab sellega . Neist põlvneb kogu nimekam aristokraatia . Pärastpoole on nad tegutsenud enam-vähem samal viisil , ainult meetodid on aja jooksul pisut muutunud . " " Mis see kõik minusse puutub ? " urises Lamont . " Mõtle , Eric-poisu , " soovitas Villard südamlikult . Lamont pahvatas äkki naerma ja tõi uued joogid . " Aitäh , et kutsusid , Don . Aga mul ei ole tuhandet aastat aega . " " Sa võid alati ümber mõelda , " arvas Villard joviaalselt . Klaas mahla ja klaas viskit kõlksatasid laua kohal kokku . LÕPUKS oli see käes . Nad kumbki ei saanud teineteisest enam mööda vaadata . Hooaja viimaseks etapiks oli Lamonti ülekaal punktides juba sedavõrd ahistav , et eelmise ja ka kolme varasema hooaja konkurentsitu valitseja Lasse Hamrin , hüüdnimega Tyrannosaurus Rex pidi auahne rivaaliga kas ise mõõga ristama või end võitluseta lööduks tunnistama . Teda ei aidanud isegi tavaline võit , ükskõik kui ülekaalukas see ka polnuks . Lamonti võis pjedestaalile tõusmast takistada vaid surm ja nii pidi nende — massimeedias juba ette kümnendi duelliks ristitud — kohtumine kujunema surmavõitluseks . Kihlveod jagunesid nelikümmend kuuekümne vastu Lamonti kahjuks , kuna lisaks areenide elava ajaloo staatusele põhines Tyrannosaurus Rexi kuulsus veel ka sellel , et ta oli punktisummaga eest läinud konkurenti tappes jõudnud tiitlini juba kaks korda varemgi . Siiski leidus teravpilkseid vaatlejaid , kes kinnitasid , et kui eelnenud kordadel hoidusid Tyrannosauruse purustava käe eest viimase võimaluseni kõrvale vastased , siis nüüd oli ebaharilikku ettevaatust üles näidanud maailmameister ise . Päevaks aga , mil kauaoodatud kohtumine kätte jõudis ja kogu elanikkonna alates ontlikest koduperenaistest kuni lühipuhkuse võtnud taskuvarasteni stereoekraanide ette aheldas — rääkimata juba otse areeniloožides istuvatest VIP-idest — , selleks päevaks oli ažiotaaž tõusnud astmeni , kus enam keegi millelegi päris kindel olla ei võinud . Vastased seisid tribüünidest ümbritsetud areenil kirka sügistaeva all , teraspantserid üll ja kiivrivisiirid juba alla tõmmatud , oodates heeroldi kolmandat pasunaheli . Hamrini kilpi ehtis valgele põhjale maalitud must ründav tyrannosaurus , Lamonti võitlusvapp kujutas mõõgast lõhestatud südamega lõvi . Mõlemad olid mõeldud vastast hirmutama , kuid veel enam tegelesid sellega visiiripilude vahelt sähvivad metsikud pilgud , mis näisid ristudes sädemeid löövat juba enne , kui tapritele selleks voli anti . Lamont sundis end hingama sügavalt ja rahulikult . Aeg endast looma välja lasta polnud veel küps , see oleks tähendanud vaid asjatut energiakulu . Tema teadvuses mühises enneolematute tajude ning võõraste piltide keeristorm . Teadmata kust kerkis vaimusilma ette purustatud kosmoselaeva tontlik vrakk . Kohe asendus see blasterilaskudes murduva terasuksega , mille kõrval väändus kuulmatuks karjeks avatud suuga pardaohvitser . Lamonti sõõrmed haistsid võõra , olematu vere lõhna ja sel hetkel ei teadnud ta enam täpselt isegi , kes ta oli . Heeroldi märguanne jõudis temani otsekui läbi summutava kile ; siis mõistis ta , et aeg on käes ja lasi keeristormil end kaasa viia . Vaid mõne sammuga üle tandri jõudsid nad selle keskel vastamisi ning põrkusid kokku nagu kaks rammipalki , tribüünide kisa pea kohal laineina kokku löömas . " Kompimiseks " polnud aega . Tyrannosaurus katsus murda noort Lamontit marulise rünnakuga , viimane oma kümme aastat vanemat vastast nooruse sitkusega . Siiski oli kumbki teist areenil piisavalt näinud , et mitte loota võitu juba esimestel minutitel . Seda võinuks tuua vaid juhus . Aga juhus tuli . Lamont tõrjus kilbiga Hamrini taprihoobi ja virutas erakordse jõupingutusega vastu , lootes purustada vastase kilpi või põrutada vähemalt tuimaks seda hoidvat kätt . Ent kaval Tyrannosaurus põikles kilpi üldse tarvitamata poolpöördega kõrvale ja Lamonti enese üksnes õhku tabanud löök viis lööja tasakaalust välja . Hamrini tapper polnud uueks löögiks veel tõusnud , aga ta tõukas Lamontit kogu oma raskust appi võttes kilbiga , nii et noormees kukkus ja tribüüne läbis vapustatud ahhetus . Vajanuks Hamrin vaid võitu , oleks ta selle praegu tõenäoliselt saanud . Kuid ta vajas enamat . Punktivahe oli liiga suur ja elusana oleks Lamont tiitli võitnud isegi täna kaotades . Kartes vastast üksnes võitlusvõimetuks muuta , raiskas Tyrannosaurus esimese löögi kilbile , et muuta Lamonti kaitse enne otsustavat hoopi olematuks . Viimast anda ta aga enam ei jõudnudki . Raudrüüs otse võimatu havihüppega viskus Lamont talle jalgadesse ning rebis Tyrannosauruse pikali . Mõne viivu vältel veerlesid nad raskelt hingeldades üle teineteise , siis viskusid üheaegselt eemale , et haarata oma sõjariistad , ja kõik algas uuesti . Taas järgnes hoop hoobile . Tribüünid ulusid metsikult nagu verd haistev hundikari . See oli levinud juba ka muidu nii väljapeetud VIP-ide loožidesse . Mängu olid pandud hiigelsummad . Kestva kisaorkaani varjus jäi Lamont ainsaks , kes kuulis Tyrannosauruse täiest kõrist karjutud ähvardust : " Ma sain su kätte , jõnglane , ja nüüd saan lõplikult ! " Lamont vastas taprihoobiga , mis kiskus vastase kilbist killu ning tekitas isegi suurema jõu kaotanult õlakaitsele mõlgi . See oli Tyrannosauruse saatuslik eksitus , et ta pidas oma vastast alles andekaks algajaks . Kui ta sellest aru saama hakkas , oli juba liiga hilja . Veel kunagi polnud vana Soohundi külm , kaalutlev raev Lamonti kehas selliselt võidutsenud . Ta ei sattunud enam ühessegi püünisesse , vaid kavaldas ise veel edukamalt . Ükski ta löökidest polnud antud huupi , nad kõik teenisid läbimõeldult ja sihikindlalt ainsat eesmärki — rammida Hamrini kaitse pilbasteks . Ning vanem mees hakkas väsima . Tema kilp tõusis järjest töntsimalt , jõudes vaevu vastu selle pihta langevale löögisajule . Kümme minutit hiljem polnud tribüünidel võitjas enam kahtlust . Nüüd avas Soohunt-Lamont kogu võitluse jooksul esmakordselt suu ja paiskas kõigile Hamrini öeldud pilgetele vastuseks üheainsa sõna : " Loobu ! " Kuid Tyrannosaurus Rex ei olnud loobuja . Nähes oma olukorda iga minutiga üha halvenevat , võttis ta ette meeleheitliku avantüüri . Ta viskas kilbi kõrvale ja haaras taprivarrest ka teise käega . Hoopide võimsus kasvas nüüd kohutavaks , kuid ta ise võis end Lamonti omade eest päästa vaid põigeldes . Tõsi , esimese sööstu ajal polnud Lamontil nende andmiseks mahti . Ta üksnes taganes , püüdes Hamrini kirve igal langemisel kilpi pisut tagasi anda , et löögijõudu vähendades säästa nii kilpi kui käsivart . Tyrannosaurus tiirles nagu hullumeelne derviš . Pööreldes sai iga hoobi langemine uue alguseks , nii et Lamontile näis , nagu püüaks teda põrmu taguda terve taprite tuulispask . Ent ta ei kaotanud hetkekski külma verd . Soohundi vähemalt nelikümmend välilahingut kahekümne aasta jooksul seisid siin koos temaga ega lasknud tal pead kaotada . Kui vaid kilp vastu peaks ! Soodne juhus ei saanud jääda tulemata . See ei jäänudki tulemata . Tõrjunud tagasi terve raevunud röögatustest saadetud löögiseeria , viskus Lamont äkki kõrvale . Juba rutiinselt tema kilpi purustavale Tyrannosaurusele oli see täielikuks ootamatuseks ja ta kaotas tasakaalu just samal viisil nagu Lamont võitluse algul . Lamonti tapper raksas vaid üheainsa korra , aga see oli võimas ja halastamatu löök . Turvisest oli vaid niipalju abi , et küljest raiutud käsi omateed ei lennanud . Kõigepealt kukkus tandriliivale sõjakirves , siis prantsatas sinnasamasse Tyrannosaurus Rex , kunagine võitja , viies Lamonti kinnikiilunud tapri endaga kaasa . Kõrvulukustav kisa muutis õhu peaaegu tahkeks . Näis , et seda mööda on võimalik taevani ronida nagu mööda redelit . Heitnud langenule uuriva pilgu nägi Lamont-Soohunt , et too oli veel teadvusel . Visiiripilude tagant vaatasid talle vastu pärani silmad , katte alt välja ulatuv suu aga vormis järjekindlalt ühtesid ja samu sõnu , mida Lamont mõistis üksnes huulte liikumise järgi : " Tapa ! Tapa mind ! " Uhke Tyrannosaurus ei tahtnud lahkuda oma elu viimaselt areenilt kaotajana . Surm olnuks talle praegu tõeliseks halastuseks . Lamont-Soohunt vaatas ekstšempionile kalgilt silma ning raputas sõnatult pead . Astunud pika sammuga üle võidetu keha , tõstis ta publikut tervitades võidu märgiks mõlemad käed . * RIIETUSRUUMIS valitses joovastus . Langeti üksteisele kaela . Caesar Radell , juuksed sarvis ja lips viltu ees , surus higist nõretava Lamonti oma rinnale ja ulatas talle siis hiiglasliku , šampanjaga täidetud võidukarika , " Joo , Eric ! Sa oled selle ära teeninud ! " Lamont neelas suurte sõõmudega kihisevat veini , kuni see ähvardas ta sõõrmeist välja pursata , ja surus siis karika Radelli kätte tagasi : " Joo , Caesar ! See on nüüd tehtud ! " Kõik jõid . Karikas käis ringi ja seda täideti üha uuesti . Vahepeal asetas lanista Gregorius selle kummuli oma päratu kolba otsa ja tantsis lühikesi jämedaid jalgu pildudes kankaani . " Pese end kähku puhtaks ja pane riidesse ! " karjus Radell Lamontile otse kõrva , et end vähegi kuuldavaks teha . " Lennuk ootab . Kohe pärast pressikonverentsi kihutame minema . Gregorius saab siin ka üksi väed juhitud . Tunni aja pärast oleme minu villas . Seal pühitseme . " * RADELLIDE villas pühitseti võitu tõepoolest väärikalt . Kui eralennuk majatagusele maandumisrajale laskus , ootas seal juba hulgaliselt klubi funktsionääre ja prominentsemaid aktsionäre abikaasadega . Radell ning Lamont ehiti tammelehtedest võidupärgadega ning käesurumised ja õlalepatsutused ei tahtnud lõppeda . Laud oli kaetud terrassile , mis jahedat sügisilma arvestades oli välisõhust sedapuhku läbipaistva seinaga eraldatud . Üks toost järgnes teisele ning joodav voolas ojadena . Pärast pidulikku einet muutus terve maja peoareeniks . Ning siis , oma suurima triumfi päeval avastas Lamont ootamatult , et tunneb end äkki võõra ja ülearusena . Ja tühjana . Algul püüdis ta end veenda , et see pole muud kui normaalne tagasilöök pärast jõudmist ihaldatud sihile . Ja vein . Alkohol ei olnud talle kunagi soodsalt mõjunud . Aga ta teadis , et ajab endale puru silma . Joogiklaas sõrmede vahel , lonkis Lamont mööda maja , viisakas naeratus näol nagu mask . Ühe oma tõotuse oli ta täitnud . Ta oli selles majas nüüd igapäevane külaline . Veel kahe aasta eest poleks keegi neist mukitud daamidest ja elegantsetest härradest talle pilkugi heitnud . Nüüd teda kõnetati , joodi tema terviseks ning patsutati õlale . Ikka ja jälle patsutati talle õlale ning kusagilt teadvuse umbsopist kuulis ta Don Villardi häält vaikselt irvitamas : " Head hobust hellitatakse . Tema eest kantakse hoolt ja talle antakse suhkrut . Patsutatakse . " Lamonti keel ei osanud kuuldavale tuua seltskondlikku vadinat . See oli loodud vormima tarvilikke sõnu . Vastates ta takerdus , ütles ülipüüdlikusest mitmeid kohatusi ja tundis end viimaks julgena veel üksnes vaikides nagu häbelik plika kloostrikoolist . Kuid talle naeratati . Täna anti talle kõik andeks . Sest ta oli tõepoolest suurepärane traavel . Lamont tabas end võidujärgsesse riietusruumi tagasi ihkamas . Vaid seal oli ta olnud rõõmu ehe ja mööndusteta osaline . Ta tahtnuks sinna jäädagi , kasvõi juua end koos meeskonnakaaslastega hooaja lõpu ja võidu puhul silmini täis . Siin ei tundnud ta end vabalt . Ainult miks siis , pagana pihta ? Viimastel kuudel oli tal tulnud piisavalt seltskonnas viibida , et tunda end seal kindlalt . Mis temaga äkki täna lahti oli ? Pingutusega hajevil mõtteid koondades püüdis Lamont end analüüsida . Ja leidis selle , mida oli oma sisimas niigi teadnud — ning püüdnud kohkumusega eitada . See ei olnud tema , kes tundis end kohmakalt . See oli vana Soohunt Lennox . Nii nagu teda areenil olid juhtinud Soohundi instinktid , külm raev ja maailmapõlgus , nii talutas teda nüüd käe otsas vanamehe kahekümne viie aastane orjapõlv . See tõrjus kõrvale ta enese maailmataju , asus ise sellesse ja moonutas seda . Ning kuidas ta ükskõik millist kaasvestlejat ka ei tituleerinud , dikteeris alateadvus tegelikult ikka ainult ühtainsat pöördumist : kodanik ülemus . Seda endale tunnistanud , kiskus Lamont end vabaks . Kuid see nõudis jõudu , pidevat katkematut pingulolekut . Ta ei olnud päriselt ta ise , ta pidi ennast mängima . Ja see tegi kohmakaks . Ta tahtis siit ära , üksindusse — kuhugi , kus oleks võimalik ennast jälle tükkhaaval kokku panna . Aga ta ei saanud . Tal tuli olla siin , võtta vastu õnnitlusi ja naeratada , naeratada ... See üksi poleks teda kinni hoidnud . Ta oli end täna piisavalt eksponeerinud , küllap antaks andeks ka see tema viimane kohatus — varane lahkumine . Kui ta poleks vaid tahtnud ... Rona Radell , kes esines kogu õhtu külalislahke perenaise rollis , oleks nagu läbi paljundaja lastud . Tema öömusti lokke ja halle silmi jätkus kõikjale — ning ühtlasi polnud teda kusagil . Kordagi ei suutnud Lamont tabada neidu piisavalt intiimses atmosfääris , et tõsisemalt rääkida . Talle tundus koguni , et tüdruk teda väldib . Ometi oli kõnelus hädavajalik . Lamontil oli kõrini võltsromantikast , määratlematusest ja ebakindlusest nende suhetes . Iga kord , kui ta mõnes juhuslikus hotellis hommikuhämaruses Rona juurest minema hiilis , tundis ta end nagu suurilmadaamile " teenuse " osutanud toapoiss , keda vahelejäämise korral ootab vallandamine . See pidi lõppema ! Paraku see peaaegu oligi lõppenud , ainult mitte nii , nagu Lamont oli oodanud . Poolteise kuu eest sõitis Rona ette hoiatamata Los Angelesse . Nüüd oli ta küll tagasi , kuid valmis iga hetk sõitma Pariisi . Ja see polnud mitte Rona , kellelt Lamont seda kuulis . " Mina pidasin monogaamseid taotlusi seni rohkem naiste pärisosaks , " oli Rona naernud sel ainsal korral , mil Lamontil õnnestus juhtida jutt nende tulevikule . Ja midagi muud ta Ronalt täienduseks ei kuulnudki . Omas ta siis lisaks Caesari võistlustraavli staatusele ka Rona juures vaid mängukanni kohta ? Ta oli tänu oma võitudele lootnud seista Rona kõrval võrdsena . Nüüd oli ta maailmameister , aga kuristik , mille neiu nende vahele jättis , haigutas sügavamalt kui kunagi varem . Äkki seepärast , et ta ei mahtunud nüüd enam kuuleka toapoisi osasse ning võis muutuda tülikaks ? Ta varitses Ronat talveaias ning tiris neiu peaaegu väevõimuga ühe palmi varju , tundes end seejuures juba ette lööduna . Aga mida kuradit oli talle muud teha jäänud ? " Ja mis see peaks tähendama ? " küsis Rona irooniline , täiesti rahulik hääl , mis röövis viimase kübeme Lamonti niigi teeseldud enesekindlusest . " Muide , sa teed mulle haiget . " Lamont vabastas häbistatult tüdruku randme ning unustas ainsa sekundiga kogu oma hoolikalt kavandatud sõnavõtu . Lisaks oli ta kurk rääkides abtult kähe : " Me pole enam ammu näinud . Sa olid kogu aja lennus ... ja mina ka . Me peaksime kohtuma . Üürisin meie vanas motellis numbri . Saad sa täna tulla ? Või homme ... " Rona hääl oli sarkastiline : " Sa oled vist arust ära . Kuidas ma peaksin maailmameistri seltskonnas oma inkognito säilitama ? " Ja miks peaksid sa seda üldse säilitama ? " küsis Lamont . " Sest ma ei armasta komplikatsioone , " naeratas tüdruk armsalt . " Kui mu tiitel on ainult komplikatsioon , " vandus Lamont , " siis võtku teda kurat ! " " Kuule , see on ju sinu leib , " ütles Rona tõsiselt . Tal oli õigus . See oli Lamonti leib . Ja mitte tema , Rona Radelli oma . Lamont tundis end paikapanduna . Kuristik nende vahel laienes ületamatuks . " Pealegi sa ju tead , kuidas sinuga on , " lisas neiu . " Ma mõtlen — mis nad sinuga tegid . " Nüüd oli see välja öeldud . Rona teadis ! Ja ei aktsepteerinud . Või kasutas seda üksnes ettekäändeks , mis tegi sama välja . Rona vaatas teda veidi aega , ei külmalt ega halvakspanevalt , lihtsalt vaatas — mitte kui inimest , meest , vaid pigem nagu nähtust . Siis , nähes , et jahmunud Lamont enam midagi ei ütle , pööras ta selja ning läks kiirete kõpsuvate sammudega minema . Lamont vaatas talle järele ega teinud ainsatki liigutust . Kes ta siis nüüd õigupoolest oli ? Või mis ? " Ah siin sa end peidadki , " äratas Caesar Radelli hääl ta tardumusest . " Kogu see melu on väsitav , eks ? Pole parata , täna oled sa ühisomand . Ega see hullem ikka ei ole kui areenil . Lähme , nad tahavad sind kogu aeg silma all näha . Kohe algavad stereos uudised ja meie oleme seal nagunii sees . " Radelli käsi laskus Lamonti õlale ja patsutas teda . Noormees võpatas . Hetkeks näis talle , et tema sisemusest vallandub vulkaan , siis lõtvus ta uuesti ja lasi end , Radelli käsi endiselt õlal , tagasi külaliste juurde talutada . VAIMULIK ei näidanud millegagi , et Lamonti vaenulik hoiak teda häirinuks . Neis kitsastes kivikongides oli ta ilmselt kohanud igasugust suhtumist ja tema silmavaade väljendas vääramatult oma kohust täitva inimese rahulikku kindlust . " Variser , " mõtles Lamont vihaselt . " Su koorem on ränk , mu poeg , " ütles vaimulik tasa . " Aga Jumal ei unusta kunagi neid , kes Tema omad on . Ma tulin , et tuua sulle kergendust . " " Kas tõesti ? " rõõmustas Lamont . " Siis saad ehk organiseerida siia kasti õlut ja ühe priske libu ? " " Sul on valus , mu poeg , " naeratas vaimulik visa kaastundlikkusega , " ja sa tunned hirmu ja ebakindlust . Sellepärast trotsidki . Aga see ei ole sina , see on vaid su hinge hiilinud maailma kurjus , mis enda pärast väriseb . Pööra talle selg , loobu trotsist ja juba sellest üksi läheb kohe kergemaks . " " Huvitav , " imestas Lamont . " Ei tea , mis mulle pärast seda veel alles jääks ? " " Sina ise , " tuli vastuseks . " Sinu hing puhtana ja vabana Issanda palge ees . Ristilöödu on meie kõikide patud ammu lunastanud . Sa pead talle vaid hinge avama ja enda omi siiralt kahetsema . " " Kena , " arvas Lamont . " Aga sel juhul peaks see olema minu ja Lunastaja vaheline eraäri . Mida veel sina siit tahad ? " " Tahan sind selles aidata , mu poeg . " " Sa ütled , et inimene on jumala looming , " arutles Lamont pilklikult . " Oletame . Kirik seevastu on igatahes inimese loodud . Ja nüüd tahad sa , et mina , kes ma olen Jumala looming , painutaksin pea inimese loomingu , kiriku ees ? " " Tõsi , " nõustus vaimulik leebelt . " Kirik on inimlik institutsioon . Aga see vahendab sinu teed Jumala juurde . " " Kuradi mugav on olla selle asevalitseja , kes end iial näolegi ei anna ! " irvitas Lamont . " Tõmba uttu , papi ! " Lamont raputas pead , et nägemusest vabaneda . See ei olnud tema . See oli Lennox — kunagi ammu , pärast surmaotsust pihtimast keeldumas . Aga ta mäletas seda nii täpselt , kõigis üksikasjades , et võõras mälestus mõjus märksa selgemini paljudest ta enda omadest . Või mida tähendas siin õieti sõna " võõras " ? Kõlbas seda enam üldse tarvitada ? Võõras oli ehk ainult asjaolu , et Lennoxi mälestused allusid talle palju halvemini kui ta isiklikud , olid sõnakuulmatumad . Alles eile ütles ta oma sünniaasta asemel masinlikult Lennoxi oma . Kui kaua võis aega võtta , et ta ka nimetaks end Lennoxiks ega märkaks isegi parandada — kuna peakski end temaks ? Nägemused , nägemused , nägemused — tontlikud ja painavad nagu unenäod ilmsi . Nad tulid luba küsimata millal aga tahtsid ja ähvardasid reaalsuse enda alla matta . Eriti unetutel öödel . Aga ka päeval . Ja kusagil nende nägemuste taga näis olevat veel miski , mida Lamont ei näinud või ei julgenud näha , aga tajus — miski , mis ainult ootas , et kord tulla ja uputada nagu tammi tagant valla pääsenud vesi . Ning mida arvata mõtteaukudest , täieliku pimeduse momentidest teadvuses , mil ta nagu kahe tooli vahele istunu kummalegi pihta saamata tühjusesse prantsatas ? Kes juhtis teda siis ? Või raevuhoogudest — lõksupüütud kiskja meeleheitepursetest , mis võisid vallanduda tühisemalgi põhjusel ? Täna oleks ta ühe ori-gladiaatorist sparringupartneri äärepealt tapnud . Lennox ei võinud oma orjaseisuses endale eales midagi säärast lubada . Kuid tema , Lamont oli vaba . Ja maailmameister . Tundus peaaegu , et alles tema kaudu avanes vanale piraadile õige väljund . See kõik tähendas pinget , pinget , pinget . Ning Lamont ei teadnud , kui kaua suudab ta sellega veel toime tulla . Dr. Leunerist polnud abi , vaevalt et ka kellestki teisest . Ta ei saanudki ilma end reetmata kellegi teise poole pöörduda . Nad võisid ta ebanormaalseks tunnistada ja tee areenile oleks suletud . Samal põhjusel ei usaldanud Lamont ka Leunerit — Radell võis hakata muretsema oma renomee pärast . Lamont oli üksi . Õigemini — kahekesi . Ta rüüpas džinnipurgi tilgatumaks ja lennutas täpse viskega prügikasti . Tühi kest kolksatas vastu oma eelkäijaid . Õieti oli niisugune asi baasis lubamatu , aga ta vajas seda . Tegelikult seisis tal riidekapi nurgas ka pudel " Jim Beami " — mitte enam päris terve . Kes julgeks tema järel nuuskida ? Ta oli maailmameister . Ja hooaja alguseni jäi veel küllalt aega . Ta oleks meelsasti rüübanud veel ühe džinni , aga tal polnud siin rohkem . Võib-olla sõita täna linna ja lubada endale pisut pidu ? Kiire koputus vastu privaatgarderoobi ust ajas Lamonti plaanitsemised sassi . " Kes kurat seal on ? " urises ta tujutult , ehkki teadis isegi , et peale Gregoriuse poleks keegi teda tülitada söandanud . " Vabanda , Eric , aga boss tahab sind näha , " ütles lanista ukse vahelt . " Radell , " imestas Lamont . " Ma alles päeval nägin teda . " " No ma ei tea , " kehitas Gregorius õlgu . " Ju siis on midagi uut . Ta olevat sulle helistanud , aga sa ei võtnud vastu . " " Mul jäi mobiil liikurisse , " nentis Lamont end püsti vinnates ja leidis , et telefonidest kaugemal on elu märksa rahulikum . Seekord siis mitte . Huvitav mida vanamehel õhtusel ajal veel asja peaks olema ? Lamont kaalus , kas juttu ei annaks telefonitsi maha pidada . Tal polnud mingit lusti eksponeerida Radellile oma džinniaure . Aga ei , nii ülbeks ei saanud ka minna . Kui klubi president ta juba enda juurele kutsus , polnud see ilmselt telefonijutt . Olgu — nagunii oli vana selle aja peale ka ise midagi rüübanud . Kui nad õue astusid , kuuldus kõrvalt , ori- gladiaatorite paviljonist kumedat lärmi ja mürtsatusi . Lamonti küsiva pilgu peale Gregorius muigas : " Paistab , et nad ristivad seal uustulnukat . Kui ta selle peale ainult hinge ei heidaks . Iga jumala kord klobivad nad uue tereütlemise käigus laatsaretti ja kakluses jääb too süüdi veel pealegi . " Sel momendil prahvatas üks aken kildudeks ja mees , kes koos raamidega välja lendas , ilmutas väga vähe soovi veel üles tõusta . Näis sedamoodi , et ta käsi oli murtud . " Nad ei oska üldse kukkuda , " vangutas Lamont pead , " ja see on seda halvem , et too pole mingi uustulnuk . " " Sinine sarvik ! " sajatas lanista ebameeldivalt üllatatuna ja tormas kõigest väest ukse poole . " See on nüüd küll juba kurat teab mis . " Lamont irvitas ja kiirustas talle järele . Nagu röövlooma tõmbas teda sinnapoole , kus võideldi . Paviljoni avaras koridoris veerles inimkehade segadik , millest välkus ainult rusikaid ja saapataldu . Kui Gregoriuse valjud röögatused mehed laiali ajasid , tundis Lamont löömingu epitsentrist kerkiva kuju ära . Samal ajal kui vanad olijad lanista viha eest laiali jooksid , jäi uustulnuk pisut vankudes paigale . Ta huuled olid katki , vasak silm paistetas kiiresti üles ning juuste alt nirises verd üle laupa ehtiva kõrvaldamatu orjamärgi . " Kahju , et katkestasid , " irvitas ta hingeldades Lamonti suunas . " Me hakkasime just-just tuttavaks saama . " " Tõbras ! " käratas Gregorius . " Kaklus juba esimesel õhtul ! Viis päeva ainult vett ja leiba , et aru pähe tuleks . " Lamonti sõrmed sulgusid ta õla ümber tugevasse haardesse . " Pea veidi hoogu . " Ning siis nägi aus lanista pärani silmadega , kuidas gladiaatorite taeva säravaim täht ning kurjategijast ori teineteist kaelustasid . " Rõõm näha , Don , kuigi mitte siin . " " Saatus on riukalik , " muigas Villard mornilt . " Aga ma proovisin ta vähemalt järele . " " Lase jalga , Gregg " heitis Lamont üle õla . " Süüdi võid kuulutada tolle õhulenduri , keda sa kahe aastaga isegi kukkuma pole õpetanud . " Kui sõbrad kahekesi jäid , vaatasid nad pikalt teineteisele otsa . " Nii et ka sinul ei vedanud , " nentis Lamont lõpuks . " Mida sa mõtled selle " ka " all ? " küsis Villard . " Pikk lugu , " ohkas Lamont . " Pärast räägime . Praegu pean Radelli juurde minema . Hea , et sa vähemalt siia sattusid . Homme vaatame , mis ma sinu heaks teha saan . " " Ära näe vaeva , " ühmas Villard . " Mul on praegu üsna ükskõik , on mu küljealune vatist või puust . " " Uhke , " irvitas Lamont . " Ei taha võlgu olla ? Jäta . Me mõlemad oleme teineteisele juba niipalju võlgu , et tegelikult ei võlgne me enam ammu mitte midagi . " * LAMONTILE öeldi , et peremees on oma kabinetis ja kui gladiaator sinna sisse astus , nägi ta klubi presidenti paberitega ülekuhjatud laua taga . Radell noogutas sõbralikult ja viipas Lamonti istuma . Sirgeldanud hoogsa käega mõned resolutsioonid , tõstis ta pea ja silmitses noormeest mõtlikult . Siis asetas ta käe kõige paksemale paberikuhjale ja nentis nähtava vastumeelsusega : " Klubi rahaline olukord valmistab mulle tõsist muret . " Lamont tegi kerge kahetsust väljendava žesti . Ei olnud tõenäoline , et temalt neis asjus nõu võidi küsida . Tal oli õigus . " Me arutasime seda probleemi täna aktsionäride nõukogus , " rääkis Radell väikese ebamugavustundega hääles , " ja jõudsime üksmeelsele järeldusele , et klubi aitab vee peal hoida ainult kiire ja tõhus finantssüst . Et kohe asja tuuma kallale asuda , siis tuleb klubil muuhulgas teha mõningaid loobumisi võitlejate osas . Teiste sõnadega : nõukogu otsustas loovutada sind " Neoonvälgule " . " Lamont silmitses teda jahmunud pilgul . " Sa teed nalja , Caesar ! " " Paraku mitte , " raputas Radell pead . " Sa tead , et mul on sellest kuradima kahju , aga siin pole midagi parata . Klubi on äriline ettevõte , omavahelised suhted ei loe siin midagi . Isegi kui ma riskiksin arutult ja investeeriksin klubisse oma isiklikud vabad summad , ei oleks sellest ikka veel küllalt . Aga sa tead , kui kõrge on sinu hind Liigaturul pärast viimast hooaega . " " Nii et vana traavel läheb siis müüki , " nentis Lamont hapult , " Nojah , ega minul siin ju midagi kaasa rääkida ei olegi . " " Ära võta seda nii traagiliselt , " soovitas Radell osavõtlikult . " Sa ei kaota midagi . Su viieaastane leping kehtib " Neoonvälgus " edasi . Enamgi veel , sulle makstakse üleminekutasu . Alles aasta eest oleksid vaid seda üksi terveks varanduseks pidanud . Ja oma suhteid reklaamikompaniidega tead ise minust paremini . " Lamont oleks meelsasti teada tahtnud , kuidas klubi nii üleöö äkki kitsikusse sattus , aga ta mõistis küllalt hästi , et teda neisse probleemidesse ei pühendata — eriti nüüd , minejana . Ja mis see muutnud oleks ? Tema arvamusel polnud tõepoolest mingisugust tähtsust . Arutanud mõnda aega klubivahetuse jooksvaid üksikasju , surus Lamont üle laua Radelli pehmet , aga raudse haardega kätt ja soovis head õhtut . Mis siis ikka , arvas ta süngelt . Küllap oli isegi parem , kui ta sellest majast kaugemale saab . Vaevalt minut hiljem sai ta aru , et lahkumine võis olla küll parem , aga ikkagi neetult piinarikas . See juhtus siis , kui ta nägi Ronat välistrepil vestlemas Carl Aroni , hiljaaegu klubile muretsetud perspektiivika noore gladiaatoriga , ja mõistis , et oli kõigele vaatamata ikka veel lootnud . Ta lähenes paarile ükskõikset ilmet näole manades , tervitas vaoshoitult ja surus alla valusa tukse , kui ta pilk neiu omaga kohtus . Hetkeks valdas teda kummaline tunne , et ka Rona vaade väljendas sedasama valu . Kuid see pidi olema eksitus . Või teadis Rona juba ta lahkumisest ? Aga mis siis sellest ? Aronile , oma potentsiaalsele järeltulijale klubi esinumbrina ei pööranud Lamont peaaegu üldse tähelepanu , tajus vaid uduse kõrvalnähuna aukartuse ja kahjurõõmu segu teise hoiakus . Võib-olla teadsid nad juba tõesti . Ta ise kippus ikka viimane olema , kes endasse puutuvat kuulda sai . Tegelikult pidanuks ta enne lõplikku lahkumist Aronit hoiatama , seda enam , et dr. Leunerit nähti ringi liikumas jälle tavalisest sagedamini . Kuid ta teadis liiga hästi , mida ta ise niisugusest hoiatusest veel aasta tagasi oleks arvanud . See oleks paistnud ainult vaenuliku maailma järjekordse salanõuna tema tippupürgimise vastu . Nüüd läks ajalugu lihtsalt uuele ringile . Lamont viskus terramobiili juhiistmele otsekui merehädaline päästepaati ja võttis paigalt seesuguse kiirendusega , nagu kavatseks kihutada otse pilvedesse . TA tuli teadvusele püstijalu ning tajus ähmaselt , et uni see küll ei olnud , millest ta ärkas . Lihased krampusid pingest ja kopsud ahmisid õhku nagu pärast rasket võitlust . Jahmunult silmitses ta segipööratud tuba ja selle kaugeimas nurgas kössitavat võhivõõrast tüdrukut . Tüdruku riietus oli enam kui napp ja tema pärani silmadest vaatas vastu õudus . Lamont avastas , et ta ise polnud samuti riides , hotellituba tuli aga tuttav ette — see kuulus talle . Sõrmenukid olid marraskil ja veritsesid . " Mis lahti on ? " küsis ta , tajudes oma häält mureliku ja hädisena . Tüdruk ei vastanud , kuid aegamööda hakkas ta vaade elustuma . " Kes sa oled ? " usutles Lamont ebakindlalt . " On sinuga kõik korras ? " " Jah . " Tüdruku hääl oli veel möödumata hirmust kähe . " Ma...ma ei saanud üldse aru , et sa purjus oled , kui me tulime ... Kuule , ma lähen nüüd . " " Jajah , " pomises Lamont ja istus voodile . Pea lõhkus julmalt valutada . Tüdruk hakkas kiiresti oma riideid kokku korjama . " Mis ma tegin ? " küsis Lamont kumedalt . " Ma ei mäleta midagi . " Tüdruk heitis talle kiire närvilise pilgu , nagu tahaks veenduda , kumb on ohutum , kas rääkida või vait olla . Lamonti raske vaate all püüdis ta valida neutraalsemat väljapääsu . " Ei midagi erilist — algul . Aga siis sa justkui arvasid , et siin on veel keegi . Sa käsutasid kedagi ja peksid seina ja karjusid midagi abordaažist . " Öölind oli nüüd riides . Lamont leidis oma rahakoti ja surus talle pihku mõned pangatähed . " See on takso jaoks . Vabanda , ma poleks pidanud nii palju jooma . " Tüdruk libises uksest välja nagu vari . Ilmselt suure kergendusega . Lamont neelas paar tabletti peavalu vastu , varises tugitooli ja kõigutas end rütmiliselt edasi-tagasi . Kell näitas alles hilist õhtutundi . Tähendab , nad ei saanud tulla siia kuigi ammu . See oli jälle üks neist tühikutest , mil ta käitumist juhtis otsekui keegi teine . Viimasest kahest tunnist ei mäletanud ta vähimatki , otsekui oleks tõepoolest rängalt joonud . Hea et tüdruk nii arvaski . Kui ikka arvas , sest voodisse olid nad kõigi näitajate järgi ilmselt jõudnud , temal aga ei tohtinuks olla lõhnagi . Küllap mängis öölind hirmust komöödiat , et teda kuni oma pagemiseni rahulikuna hoida . Teda — ohtlikku märatsejat . Kuulujuttudest polnud ilmselt pääsu , Aga olgu — küllap need levisid juba niigi . Ei saanud jääda ju lõpmatuseni märkamatuks , et temaga pole kõik korras , ükskõik kui ekstsentriliseks maailmameistriks teda ka ei peetud . Ta oli kadunud mees , mõtles Lamont endamisi , absoluutselt kadunud . Nii kadunud , et ei leidnud ennast enam isegi . Ja homme seisis ees võitlus . Minna maastikulahingusse niisuguse enesetundega ... Peavalu andis tablettide mõjul järele . Ta kaalus pisut ja neelas ka ühe uinuti . Oli alles lugu ! Solkida oma reaktsioone võitluse eelõhtul ! Aga see oli kõige vähem halb , mis ta teha sai . Voodisse pugedes murdis Lamont pead , kas Radell oli ta müünud sellepärast , et ta teadis ... Uni ei tulnud . Ta ainult lõtvus pisut ja leidis , et on nagu põgenik , kes pärast tahtmatut pimedust püüab pääseda tahtlikkusse . Teadvuseloleku valgus kõrvetas talumatult . Kui telefon helises , ei maganud ta ikka veel . Neetud ! Et ta ei olnud ka taibanud seda välja lülitada ! Lamont tahtis helistajat ignoreerida , aga kutsung tirises järeljätmatult nagu unevastane vandenõu . Et seda välja lülitada , kergitas ta end uimasena vankudes asemelt , aga leidis siis , et võib nüüd kõne niisama hästi juba ka vastu võtta ja tõstis toru hargilt . " Ma kuulen . " Väike ekraan aparaadil , millele oleks pidanud ilmuma kõneleja nägu , jäi muutumatuks . Nähtavasti ei tahtnud helistaja , et tema kujutist oleks võimalik keskjaamas identifitseerida . See muutis Lamonti tähelepanelikumaks . Tasane , aga selge hääl kuularist virgutas teda veel enam . Hääl kuulus Ronale . " Eric ? Kuula . Sa ei tohi homme võidelda , sind tapetakse . Jää haigeks , korralda autoavarii või tee mida tahad , aga ära võitle . " " Selleks me ju areenil käimegi või kuidas ? " küsis Lamont . Ta ei olnud Rona häält enam mitu kuud kuulnud ja muutus saadud vapustusest ülesaamiseks instinktiivselt irooniliseks . " Ma ei tee nalja , " ütles naine , toonis mure ja ärevus . " Kust sa tead ? Oled äkki selgeltnägija ? " " Ma ... ma ei teagi . Aga ma tean , et isa ei eksi kunagi . Kõik peavad sind endiselt favoriidiks , aga nüüd tegi tema tohutud panused sinu vastu , Carl Aronile . Ja ta mängib mitte ainult su kaotuse vaid ka surma peale . Ega sa ei ole kuulnud midagi märgusõnadest ? " Lamont oleks peaaegu tigedalt naerma hakanud . Vaat milles asi seisis ! Preili muretses Carl Aroni , oma selle hooaja lelu pärast . Ja jumala eest , selleks oli tal ka põhjust . Võis tõesti tunduda ahvatlev teda , Lamontit areenilt minema peletada . Ainult see oli ju totter . Kas homme või mõni teine kord — kunagi pidid nad Aroniga nagunii kohtuma . Seda naiste loogikat küll ! Muidugi , ta võis loota , et punktisuhe muudab mingi aja jooksul kohtumise mõttetuks ... " Mis on märgusõnad ? " käis Rona peale . " Kust mina tean , " urises Lamont . " Ja ära selle Aroni-poisi pärast niiväga pabista . Ma ei tapa iial kedagi , kui just ei pea . " " Loll ! " särtsatas Rona hääl nagu kõrvakiil . Toonist aga jäi mulje , justkui oleks ta selle ise saanud ja ühendus katkes . Lamont lülitas telefoni väija , võttis kõike kuradile saates veel teisegi tableti ja heitis uuesti pikali . Vähemasti üks oli talle nüüd selge : Radell teadis täpselt , kuidas asjalood temaga on . Lamont oli hästi teinud , kui ei usaldanud Leunerit . Paraku tundis doktor teda vist paremini kui ta ise . * ÜKSHAAVAL kontrollis Lamont isiklikult oma meeste varustust ja valmisolekut . Selleks ei olnud enam õiget tarvidust , ta oli seda juba teinud , ent nii sai ta kõige paremini turgutada ori-gladiaatorite vankuma kippuvat vaimu . Neid oli kolmkümmend nahkvammustes ja pottkiivritega jalameest . Enamus oli lahingus juba käinud , kuid leidus ka rohelisi algajaid , kellelt eelseisev surmaoht viimasegi värvi näost röövis . Veel kuulus salka kaks ratsameest , profid nagu Lamontki ning ainsana tugevates rüütliturvistes . Väljaastumine oli juba kaks korda udu tõttu edasi lükatud . See hajus aeglasemalt , kui ilmajaam lubas . Üle maailma oma stereoviisorite ette tardunud vaatajaskonnal ei tohtinud aga nägemata jääda ükski veretilk ega ainuski surmagrimass kahe coca-reklaami vahel . Stsenaarium tundus järjekordselt tobe , kuid sadade miljoniteni küündivale publikule läks niisugune asi hästi peale ja žürii kinnitas selle . Tänane etendus kandis nime " Kuldvillaku röövimine " . Lamonti ülesandeks oli tungida oma salgaga — või vajadusel kasvõi üksipäini — läbi vaenulikest salkadest kontrollitava territooriumi " pühasse tsooni " ja Kuldvillak endale saada . Tuli ta sellega toime , oli võit tema ja ta klubi päralt , jäi eesmärk saavutamata , pühitses edu vastaspool . Lisaks Lamonti salgale jahtisid Kuldvillakut veel nelja klubi samasugused rühmad , kuid nende stardipaika ja plaane teadis Lamont niisama vähe kui nemad tema omi . Oli vaid kindlaks määratud , et juhul kui kaks või enam neist salkadest olude sunnil kaitsjate vastu ühinevad ja koos võidule jõuavad , lähevad punktid jagamisele - - mis polnud just kõige soovitavam , ehkki loomulikult parem kui hoopis kaotajaks jäämine . Veel keerulisemaks muutis olukorra tõik , et erinevalt hästiinformeeritud kommentaatoreist , kes kümnetes keeltes publikule seletusi jagasid , puudus osavõtjail ka vastase kohta igasugune eelteave , Nii tõotas asi parajat segadust , kus said otsustavaks salgajuhtide intuitsioon ja hetkeotsused , ja esialgu oli selge ainult niipalju , et teravaid elamusi ihkavad massid oma kodudes või ühisekraanide ees ei pidanud pettuma . Lamont tundis end suhteliselt hästi . Öösel oli ta lõpuks ikkagi magama jäänud ning hommikuse roidumuse hajutas nüüd lõplikult võitlusärevus . Kogu aja , ärkamisest saadik kummitas ta mõttes küsimus , mis siis ikkagi toimus . Kui palju oli Rona sõnades tõtt , kui palju väljamõeldist ? Sest päris tühjale kohale ei oleks tüdruk oma lugu osanud ehitada . Muidugi võis Radell talle praegu kasvõi kaelaluu murdu soovida . Tahtis ta ju kindlasti teha maailmameistriks ka oma uut esinumbrit — et müüa see võib-olla taas kümnekordse vaheltkasuga . Paar-kolm korda võis niisugune trikk välja tulla küll . Lamont seisis tal nüüd loomulikult ees . Mees-mehe võitluses polnud Aronil palju lootust . Kuidas Leuner tema kallal poleks ka nõidunud , jäi Lamontile ikkagi ta aastane edumaa . Hoopis teine asi oli üldlahing avamaastikul nagu täna . Sellistes juhtus igasuguseid üllatusi . Kas ei võinud siis olla , et Radell andis Aronile käsu Kuldvillak kuradile saata ning jahtida hoopis teda , Lamontit ? Rona aga kuulis seda omakorda Aronilt ja lõi selle kohtumise ees kartma ? Jah , see võis nii olla — sama hästi kui kümmet muudki moodi . Valmis pidi ta olema nendeks kõigiks . Kuid kas polnud ta seda siis alati ? Taevas pea kohal oli juba selgelt sinine ja kõrgemale tõusev päike kooris niitudelt ja metsasaludelt viimased udulinikud . Korraldusmeeskonna sagimine ennustas kohe kõlavat algussignaali . Lamont istus juba sadulas , kiivrivisiir alla tõmmatud , ning — hoides raudkindas käega üles suunatud teravikuga piiki — silmitses läbi vaatepilude salga jaoks kavandatud liikumissuunda , mis pidi hoidma neid liig varaste üllatuste eest . Sel hetkel koputas keegi vastu ta põlvekaitset . Lamont vaatas alla ja nägi korraldajavormis meest midagi tema poole küünitamas . " Paluti teile vahetult enne starti edasi anda . " Lamont toetas piigi hoidjasse , võttis pakutu vastu ning uuris imestusega pihkupandud eset . See oli tükk katki käristatud mängukaarti —pool risti ässast — ning rohkem ei midagi . Ka tagaküljel polnud näha ainsatki sõna või märki . " Kes selle saatis ? " küsis Lamont arusaamatuses . " Ta ei öelnud , " vabandas mees siira teadmatusega . Veel enne , kui Lamont midagi täiendavat jõudis küsida , kaikus õhk pasunahelidest ja tühiasjadele polnud enam aega . Haaranud piigi uuesti kätte , ajas Lamont hobuse liikuma . Kummalgi käel järgisid ta eeskuju mõlemad ratsuritest kaaslased . Jalaväelased järgnesid pooljoostes , silmis meeleheitlik otsustavus võidelda välja eluõigus veel pooleks aastaks . Viie minuti pärast sisenesid nad esimesse metsasiilu , läbisid selle ja peatusid teises servas vaatluseks . Ees avaneval uuel , metsatukkadest hakitud lagendikul ei paistnud ettearvatult ühtki elusolendit peale lindude . Isegi kui mõni vaenulik eelsalk end siin varjas , püsis ta vaikselt peidus . Küsimus oli , kuidas vältida lõksu halva nähtavusega puuderägas , ühtaegu aga hoiduda end eksponeerimast lagedal vastase piilureile ja liikuda seejuures piisavalt kiiresti , et mitte anda vaenlasele aega enda ümber varjatult jõude koondada . Määratuna stsenaariumi järgi aktiivsemaks pooleks , oli Lamonti salk praegu selgelt halvemas seisus , kuna nemad pidid edasi liikuma ja end sellega varem või hiljem paljastama . Loodetavasti hiljem . Üks Lamonti ratsanikest osutas küsivalt madala lookleva oru poole . Viimase põhja mööda võis üsna märkamatult üle lageda pääseda . Kas see polnud aga liiga läbinähtavalt etteaimatav ? Lamont noogutas ebakindlalt ja andis märku edasi liikuda . Täiesti ootamatult oli temaga midagi lahti , ta ei mõistnud ainult , mis nimelt . Just nüüd , mil kogu juhtimise vastutus lasus tema õlgadel , ei suutnud ta üldse keskenduda . Kõik ta kaalutlused mattis enda alla totter ja mõttetu saadetis , pooleksrebitud risti äss , mis poleks tohtinud enam meeleski olla . Silmi kinni pigistades nägi ta seda hõljumas enda ees . Ta mäletas seda kaarti , ainult kustkohast ? Siis talle meenus . See kaart ... See oli teda jälitanud ja ähvardanud juba ta esimestes õudusunedes pärast psühhotranslatsiooni . Mitte ainuski kord ei olnud ta suutnud vaadata , mis peitus selle taga . Sest ta ei kannatanud seda välja . Ning korraga Lamont taipas , mis temaga praegu toimus . Tal oli hirm — nii pöörane hirm , et seda oli algul raske isegi ära tunda . Niisugune hirm , mille eest oleks tahtnud pugeda maa sisse nagu vihmauss päikese eest . See halvas . Ta ei suutnud mõelda enam millelegi muule , kõige vähem salga juhtimisele . Siiski ! Üht ta suutis ! Kuna see haakus otseselt ta hirmuga . See oli äratundmine . Rona oli temalt küsinud , mida tähendab märgusõna . Märgusõna ? Ta polnud sellele küsimusele üldse tähelepanu pööranud , alludes nagu idioot oma haavunud kahtlustele . Nüüd ta teadis , mida see tähendas . Ta oli selle saanud . Äkitselt , nagu välgu sähvatuses nägi ta kõike päevselgelt . Detailid haakusid ketiks ja manasid Lamonti silmade ette kogu skeemi . Odava hinna eest oli Radell ostnud tema , perspektiivika algaja oma klubile . Seal tegi Leuneri eksperiment temast võitja . Ta hakkas sisse tooma suurt raha — endale ja veel palju kordi rohkem neile . Siis müüdi ta maailmameistrina terve varanduse eest . Ning nüüd , mil ta oli konkurentsitu favoriit , pidi tema jahmatav langemine vapustama kogu kihlveoturgu peale nende , kes ainsaina seda ette teadsid — Radelli ja Leuneri — ning võimaldama viimastel lõigata Eric Lamonti nime kandvalt põllult kolmas ja kopsakaim saak . Selleks polnudki palju tarvis , üksnes tilluke , Leuneri siirdatud psühholüliti ta teadvuses , mis käivituks esimese sisseprogrammeeritud signaali — näiteks pooleksrebitud ristiässa — peale , vallandaks piduritest ta aju hirmutsentrumid ja muudaks ta teovõimetuks tombuks . Polnud enam üldse imelik , et Leuner tema " ballasti " millekski ei pidanud . Ta oli määratud elama üksnes järgmise hooajani . Nüüd oli lülitus tehtud . Just praegu , maastikulahingus , mil tema hukkumine tekitaks küll üllatuse , kuid ei ärataks kahtlusi . Ja ta tundis uppuja jõuetu õudusega , et tal pole sellele millegagi vastu hakata . * LAMONTI rühma kohtumine ründava varitsussalgaga ilmus ekraanidele kohe pärast " Aggiroli " külmkapireklaami . Hästifokuseeritud mikrofonisüsteem tõi praktiliselt kadudeta publikuni prahvatava sõjakisa , mis järgnes ründajate noolesajule , ootamatult tabatud ohvrite hädakarjed ning kokkupõrkavate kilpide mürina . Kuigi vastased olid arvult peaaegu võrdsed , röövis ootamatus Lamonti salgalt vähimadki šansid . Neid löödi , suruti taganema , pillutati laiali ning sõtkuti armutult jalgade alla . Üks ta ratsaproffidest langes haavatuna , teisele heideti võrk peale , ta kisti sadulast alla ja võeti vangi . Vaevalt kaks minutit pärast rünnaku algust pagesid salga jäänused laiali nagu hajuv aurupilv . Lamont ise kappas lahinguvälja maha jättes juba kaugel , kummagi jaluse külge klammerdunud meeleheitlikult jooksev sõjasulane — kõik , keda tal oli õnnestunud oma sõjaväest endale säilitada . " See ei ole lihtsalt võimalik " märatses " Neoonvälgu " president finišitribüünil , mis ümbritses poolringina võitluse eeldatavat lõpp-punkti , sammast , mille külge oli kinnitatud sädelevast tehiskiust Kuldvillak . Hiiglaslik ekraan näitas ta jahmunud silmadele , kuidas peaaegu kaotusteta ründajad sorteerisid kiiresti vange , haavatuid ja langenuid . " See ei ole võimalik ! Need närukaelad ju ei püüdnudki vastu hakata ! Ma saadan nad kõik eksekutsioonivanglasse tagasi ! " Ilma igasuguse üleminekuta kadus lahinguväli ekraanilt ja asendus tohutusuure õnneliku neiunäoga . " " Dorby " hügieenisidemed on parimad , " sädistas ta oma õnne põhjust ka ülejäänud maailmale . " Ja Lamont ! " korskas " Neoonvälgu " president nagu haavatud hobune . " Ta juhtis neid nagu skaudirühma rohelisse . Mis kurat ! Ta ei juhtinud neid üldse ! Ta peab olema kas maani täis või hulluks läinud . " " Ta on lihtsalt omadega otsas , " kuulutas Caesar Radelli prohvetihääl . " Küps . Tühi kest . Kohe pannakse talle käpp peale ja siis järgneb nekroloog . Kelner , šampanjat ! " Reklaam lõppes ja pilt kujutas jälle põgenevat Lamontit . Mõlemad sõjasulased suutsid jalustest kinni hoides temaga ikka veel sammu pidada , kuid nägid sealjuures välja rohkem surnud kui elus . Taha vaadanud , veendus Lamont , et teda ei jälitata , ja aeglustas hobuse jooksu . Polnud päris selge , kumb kumba üleval hoidis , kas raudrüü teda või vastupidi . Iga hetk olid nad jõudmas ainsasse loogilisse pelgupaika — metsa kaitsvasse varju . Vaevalt esimeste puude vahele jõudnud , prahvatas põgenike ümber taas sõjahüüd ja tüvede tagant viskusid nende peale uued varitsejad , õhus hargneva võrgu alt päästis Lamonti välkkiire sadulast mahahüppamine , kuid nii kaotas ta hobuse ning põgeneda polnud enam lootust . Tema relvitud sõjasulased langesid teineteise järel purustavatest hoopidest ja Lamont jäi vähemalt kümne piiraja keskele üksi . " " Kõik ! " kuulutas Radell ja tõstis pokaali . " Mälestagem suurt võitlejat ! " * LAMONT oli tõesti omadega läbi . See , mis temas veel igast küljest sadavaid hoope tõrjus ja vastu pani , ei olnud ta ise . See oli vaid ta raudrüü kvaliteet ja vana Lennoxi sitkus , niipalju kui ta vaim seda sisaldas , lisaks asjaolu , et tihedasti peale rõhuvad vastased üksteist segasid . Kuid see kõik ei saanud teda kaua aidata nagu puutüvi , mis ta selga kaitses , ei saanud tema eest võidelda . Sest oma sisimas — ta teadis seda nüüd — oli ta hävinguks valmis . Ootamatu ajapikendus jahmatas teda niisama palju kui ta vastaseid , ent viimastele oli üllatus märksa destruktiivsema iseloomuga . " Põrguvälgud ! " mürises Don Villardi tuttav hääl ja raske oganui prahvatas takistamatult Lamonti ohtlikuima vastase , raudrüüs profi kiivrile , muutes selle ühe hetkega lössiistutud batooniks . " Raiu , Eric ! Siin pole palvetund ! Mis kuradi maailmameister sa niisugune oled ? " Villardi oganui tõusis ja langes rütmiliselt nagu Mooloki kättemaks , aga nüüd tabasid ta hoobid vaid kilpe ja tal tuli — olles ilma raudrüüta nagu teisedki sõjasulased — juba endal mõõkade eest taganeda . Kuid vana Soohunt Lennox oli vaba . Jah , just Lennox , mitte Lamont , kelle vaim värises hävitavas hirmus omaenese kildude vahel . Lamont ei suutnud enam valitseda isegi oma keha . Ent ta ei suutnud valitseda ka Lennoxit oma teadvuses ja seda taibates andis Lamont talle kergendusega järele . Sest Lennox ei kartnud midagi . Tema vaimus ei peitunud ainsatki lülitit , mis oleks allunud hukutavale märguandele . Seda ei olnud dr. Leuner osanud ette näha . Lennox oli vaba — või peaaegu vaba , kui ta ei tahtnud arvestamata jätta teda veel piiravaid kolme-nelja nahkvammustes sõjasulast . Kuid mida tähendas see võrreldes endise ahistamisega kümne vaenlase poolt , keda juhtis temaga võrdväärses raudrüüs proff ? Ta ründas neid nagu lõvi šaakaleid , rabas ühe mõõgahoobiga pikali ning kihutas ülejäänud laiali . Siis tormas ta appi juba haavatud Villardile , kes end viimasest jõust kolme ründaja vastu kaitses . Lähima raius ta kohe surnuks , teise paiskas oimetult maha Villardi nui , kolmas aga torkas just seda hetke kasutades Villardile selga . Kohe pööras ta ümber ja pages väledasti puude vahele nagu ta terveksjäänud kaaslasedki , kuid tegu oli tehtud . Villard seisis mõne hetke nagu järele mõeldes , pillas kilbi ja nuia käest , nõtkus põlvili ja vajus vastu puutüve . * " REETMINE ! " karjusid finišitribüünil mitmed hääled ja Radelli oma kõlas neist kõige valjemini . " See oli minu mees , kes Lamonti välja aitas , " seletas ta näost punetades . " Ta oleks pidanud hoopis Lamontit ründama . Ma nõuan , et nad mõlemad diskvalifitseeritaks ! " " Selleks pole mingit alust , " pareeris uuesti lootma hakanud " Neoonvälgu " president välkkiirelt . " Vastavalt põhikirja punktile nr. <arv> , lõige <arv> käitub gladiaator lahinguväljal nagu normaalses sõjas ja neis pole aegade algusest peale suurt muud tehtudki kui reedetud . " Mõlemad viimse piirini ärritatud härrasmehed pöördusid õiguse saamiseks žürii komissari poole . Kui viimase vastusest õnnestus elimineerida üheksakümmend protsenti diplomaatilist eimiskit , koorus välja umbmäärane arvamus , et võitlejad on lahingu ajal oma käitumises üldiselt vabad ja annavad vastust alles pärast oma klubide juhtkondade ees , mistõttu mõlemad vaidlusalused jäävad praegu õigustesse . " Neoonvälku " vastus rahuldas . " See orjast nadikael läheb mul juba täna õhtul eksekutsioonivanglasse tagasi , " raevutses Radell oma kohale uuesti istet võttes . Tema halvasti koordineeritud käeliigutusest kukkus poolik šampanjapudel põrandale puruks . Teenistusvalmis kelner tõi lauale uue ja kiirustas jalgade alt kilde üles korjama . * LAMONTI hobune oli läinud . Tema otsimiseks ei olnud mahti aega raisata . Õnneks seisis siinsamas puu külge seotuna langenud profi sõjaratsu . Lennox upitas hädapäraselt seotud haavadega Villardi sadulasse , viskas metsa oma reie- , sääre- ja põlvekaitsed ning jooksis hobuse kõrval . Pooleldi meelemärkusetu Villard oli vajunud looma kaelale ja üksnes oigas sõidu raputamisest . Verd ei suutnud vilets side sulgeda , see voolas haavatult sadulale ja sealt hobuse küljele . Villard rääkis midagi , aga Lennox ei saanud sõnadest aru . Teisel korral ta taipas . " Võta mind maha , Eric , " palus Villard . " Nad saavad meid kätte , Don , " tuletas Lennox meelde . " Võta mind maha ja jäta siia , " nõudis Villard . Lennox peatas hobuse , tõstis kogu jõudu pingutades haavatu raske keha alla ja asetas samblale . Hetkeks arvas ta , et sõber on teadvuse kaotanud , kuid siis avas see silmad ja vaatas talle täiesti selge pilguga otsa . " Sa olid hull , et seda tegid , " ütles Lennox ta kohale kummardudes nii pehmelt , kui ta karedaks kuivanud kõri seda lubas . " Nad lasevad su surmaotsuse täide viia . " Villardi silmi elustas vana pilkav vaade . " Ei nad jõua , " sosistas ta vaevaliselt ja naeratas nüüd juba ka huultega . " Aga see ... oli vahva . Jälle kord sinuga ... seljad koos nagu vanasti tänavail . Sellele kiusatusele ... oli liiga raske vastu panna . " " Oleks me need seljad vaid korralikult kokku saanud , " pressis Lennox läbi vastamisisurutud hammaste . " Ei tantsinud ... ma just kaua nende ... orjapidajate pilli järgi , " sosistas Villard . " Tegelikult üldse mitte ... " Ja oma trotsliku , igihäbematu irvitusega heitis Don Villard hinge . * RONA Radell istus üksi koduse stereoekraani ees ja rüüpas juba viiendat kokteili lühikese aja jooksul . Ta nägu , mis veel tunni aja eest oli väljendanud ahastust , ilmutas nüüd ainult troostitut tühjust . Ta hakkas purju jääma ning suutis ekraanil toimuvat jälgida vaid üht silma kinni pigistades . Rüübanud ära ka selle kokteili , viskas ta klaasi vastu seina kildudeks , lasi pea kätele ja puhkes inetu , ulguva häälega nutma . * SOOHUNT Lennox luuras viimase metsatuka servas enne " püha tsooni " ja ta kissis silmapiludest lõõmas vihkamist . Vihkamine oli ta elu , ta jõud ja vaprus . Vihkamine ja põlgus . Kuid praegu ka võidurõõm — tol Lamonti-nolgil oli tõepoolest hea keha . Kehkenpüks Radell pidi veel kõvasti kahetsema , et selle käest andis . Kui Lennoxil on kübegi õnne , hakkab Radell märkima seda kuupäeva musta raamiga kui oma laostava kaotuse päeva . Seda teeks tema , Lennox juba ainuüksi Lamonti eest — niipalju oli ta poisile võlgu küll . Aga tal oli Radelliga ka oma arve ja see arve oli pikk . Kui tal on vaid natukene õnne ... Siiani oli seda jätkunud . Samm-sammult , varjatult nagu madu oli ta libisenud mööda maastikku eesmärgi poole , jättes maha neli igaveseks suletud suud . Kasutades sõjasalkade omavahelisi kokkupõrkeid ületas ta tähelepandamatult künkanõlvu ja lagendikke . Üle jõe sumas ta ainult sadakond meetrit koolmekohal käivast lahingust allpool . Ning nüüd oli ta siin , eesmärgi piiril ja ootas , millal oma viimasele positsioonile surutud Kuldvillaku kaitsjad ühinenud ründesalkadega kokku lähevad . Kogu teekonna vältel oli Lennoxi süda metsikult juubeldanud . Lõpuks ometi oli tal õnnestunud orjusest põgeneda . Ta laupa ei rikkunud enam alandav orjamärk , abaluu alla polnud enam opereeritud raadiomajakat , mis võimaldas otsijail ta asukohta määrata , ükskõik kus ta ka ei viibinud . Ja ta oli vaba ! Ning noor nagu kolmkümmend viis aastat tagasi . Viimased Lamonti tunded olid surnud temas koos Villardiga . Nüüd olid järel ainult Lamonti mälestused — võõrad ja ükskõikseks jätvad nagu tühine film . Tal jäi üles korjata ainult poisi koht , mille Radell tema jaoks tühjaks oli tapnud , ja seda kavatses ta teha . Ta oli maailmameister . Ja ta näitab neile veel , missugune ! Läks lahti ! Üksteist raevuka kisaga julgustades ründas kuldvillaku jahtijate pilveks koondunud mass kaitserinde keskosa , et sellest hooga läbi murda , soomusrüütlid teravikuna kõige ees . Kaitsjate tsenter vankus , kuid pidas vastu ja kohe hakkasid nende parem ja vasak tiib ründajaid ümber haarama . Mõõkade ja taprite kõlin , meeste hõiked ja hobuste võigas hirnumine matsid kõik teised helid enda alla . Siin nägi Lennox oma võimalust . Ta hüppas aega viitmata sadulasse , väljus puude varjust ja ajas looma galoppi , katsudes lahingust vibukaarena kõverat teed mööda " püha tsooni " piirile jõuda . Selle taga ei tohitud teda enam rünnata . Esialgu näis , et tal on õnne ja teda ei märgatagi , enne kui on hilja . Siis pudenes kusagilt ta teele kaks ratsanikku , kaheksa kuni kümme sõjasulast kannul jooksmas . Kaitsjad ei olnud siiski nii naiivsed , kui ta oli lootnud . Lennox vandus . Veel pikem kaar oleks ta seisundit ainult halvendanud . Ta võttis suuna otse vastaste peale . Vahemaa vähenes närvesööva kiirusega . Siis põrkasid nad kokku . Esimese raudmehe niitis Lennox piigiga sadulast , kuigi relva pikk vars seejuures pooleks raksus . Teise ratsaniku piigilöögi juhtis ta kilbiga endast üle ja , omamata sekunditki aega mõõga tõmbamiseks , ajas hobuse talle otsa . Mõlemad hobused ja ratsanikud kukkusid , kuid Lennox , kellele kokkupõrge ei tulnud üllatusena , maandus õnnelikult ja sai esimesena jalule . Vastane , kes oli üht jalga pidi kammitsetud oma alles püstivänderdava hobuse alla , ei olnud tänu turvisele küll viga saanud , aga ei suutnud end ka kaitsta , kui Lennox talle kilbiga lapiti lagipähe lajatas . Õnn , et jalaväelased olid pisut maha jäänud , aga sellele ta mängiski . Lennox kiskus tupest nii enda kui ka meelemärkusetu vastase mõõga ning tormas sõjasulaste peale metsiku möirge ja kahe mõõgaga . Ta raius end neist läbi nagu vahust . Enamus hüppas kohutava ilmutuse eest , kelles vapi järgi tunti ära maailmameister , lihtsalt kõrvale . Tee oli vaba ! Kuid paremas reies tundis ta jooksul teravat valu . Keegi neist nadikaeltest oli osanud sähvata ta kaitsmata jala pihta . Longates ja hambaid kiristades jooksis Lennox piiri poole . See oli siinsamas , otse käeulatuses . Esimese terava valu mattis enda alla teine , kui ta sääremarja tungis nool . Hetke pärast kuulutasid heeroldid ta puutumatuks . Kuid üle " püha tsooni " piiri viis ta endaga kaasa veel ka teise , läbi turvise selga tunginud arbaletinoole . Nüüd ei tohtinud enam peatuda , muidu ei saa ta enam iial liikuma . Käigu pealt kiskus Lennox jalast noole välja — õnneks polnud see kisuline — , üritas sedasama teha ka teisega , kuid selle vars murdus pooleks . Kohutav valutorge oleks talt peaaegu teadvuse röövinud , kuid ta jäi püsti ja hajutas vihkamise jõuga silme ees keerlevaid sõõre . " Tulen , Radell , tulen ! " sosistas ta hääletult , et mitte unustada , mida ta siin üldse teeb . Tribüünidel ei istunud enam ainuski hing , kui ta mõõka raugakepina kasutades samba juurde komberdas , kõik seisid püsti . Ta ei suutnud eraldada ainustki nägu , ka mitte Radelli oma , kes vahtis teda , silmad pealuust välja tungimas , nagu kummitust , pidades teda Lamontiks . Lennoxil jätkus silmi vaid ihaldatud trofee jaoks . Ta kiskus selle aasade küljest lahti ja kuulis otsekui kusagilt kaugelt massi ennastunustavat röökimist . Nüüd tuli võidumärk žüriile üle anda , alles siis loeti tegu fikseerituks . See polnud pikk tee , aga Lennoxile tundus , et ta komberdab neid viitkümmet sammu juba sündimisest saadik . Kuldvillak lohises ta järel mööda tolmust maad nagu kalts ja ta pantseri alt tilkuv veri jättis sellele plekke . Lõpuks oli ta kohal ja ulatas Kuldvillaku üle barjääri žürii esimehele . Mängude lõppu kuulutavad pasunahelid rajasid endale vaevaga tee läbi häälte orkaani . Lennox tõstis kiivrivisiiri üles ja nägi nüüd esmakordselt löödud Radelli halle sisselangenud palgeid . Lamonti noorele higipisarais näole ilmus vana piraadi jäik , halastamatu hundinaeratus . Siis lõi gladiaator vankuma ja kaapas õhust kätega tuge . Viimast leidmata , kukkus ta kogu raskusega tagurpidi liivale , surudes murtud varrega noole kogu pikkuses oma kehasse . * SEDA , kuidas neli meest teeninduspersonalist võitja elutu keha ära kandsid , nägid üksnes vahetud kohalviibijad . Kogu maailma ekraanidel imiteerisid samal ajal kaks maniküüritud sõrme käärilõikeid ning siirupine hääl õpetas : " Kui tahate pisut lõõgastuda , valige " Twice " ! " <arv> Ave , Caesar , morituri te salutant — " Tere , Caesar , surmaminejad tervitavad sind " ( rooma gladiaatorite tervitushüüd keisrile enne võitluse algust ) <arv> lanista —gladiaatorite õpetaja , gladiaatorikooli pidaja