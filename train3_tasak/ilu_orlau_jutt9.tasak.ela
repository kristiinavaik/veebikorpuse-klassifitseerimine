kirjak	ilu_orlau_jutt9.tasak.ela	Karen Orlau Jõule kartsid sadistpäkapikud kõige enam . Kui inimesed neid mõnel muul ajal märkasid , peeti neid enamasti viinakuraditeks ja see tegi päkapikkudele ainult rõõmu . Tõepoolest , peletiste pulstunud habemetest , punastest silmadest , mis hiilgasid nagu kaks tulitigedat rubiini , ja lillakassinisest ninast , mis kogu selle segadiku keskel kõrgus , ei oleks ükski mõistusega inimene välja lugenud mitte midagi head . Lapsed hakkasid nutma , tädid minestasid ... ja päkapikud tundsid rõõmu . Jõulude ajal oli inimestel terve mõistusega midagi tõsiselt lahti . Päkapikke kohates ei põgenetud , vastupidi ... Juhtus ennekuulmatuid asju . Kõige hullemad olid tädid , kes tavaliselt väikest kurja päkatsit nähes ruttu teadvuse kaotasid . Jõulude lähenedes muutusid tädid lausa solvavalt immuunseks . Mörravat päkapikku silmates hakkasid nad heldinult todisema ja ei hoolinud sellestki , kui pahur mehike haljast sõjakirvest vuhistas . Hullem veel , see leiti tõeliselt armas olevat ja õnn , kui sadistpäkapikk pääses häbistavast " plutiplutist " ja prullakatest näppudest oma habeme kallal . Välk ja pauk ! Tuli ette , et päkapikk , kes mõne eriti ettevõtliku tädi küüsi sattus , pidi igasuguse väärikuse minetanult oma habeme au päästmiseks mööda maja joosta leekima , endal hing paelaga kaelas . Lugupidamist ei mingisugust ! Nii pikaks ajaks hoopis maa alla peitu jääda ei olnud kuidagi võimalik . Pidevalt toimus pangarööve , mida pidi valvama , et õigel hetkel kullalaadungid oma hoole alla toimetada ja ikka tuli turule väärtuslikumaid vääriskive , mille asemele osavad näpud võisid võltsingu poetada ... Kõrgendatud tähelepanu takistas töötegemist kõvasti . Ja need pöörases kommivalus lastekarjad ! Viimased olid eriti tüütud , kui päkapikk , taskud kullakangidest ligi maad , püüdis võimalikult märkamatult esimese kloaagitoru poole vudida . Sadistpäkapikule iseloomulike kõverate jalgadega oli säärane ettevõtmine niigi tülikas ja ebakindel töö , jõnglastekarjad tegid selle aga sada korda hullemaks . Lapsed ei kartnud ei lõikeriistu ega püssirohtu ja tegid uskumatult kõva kära . Nende peale võis uriseda ja mõnd jultunumat hammustadagi , kuid mitte miski ei aidanud . Mõned eriti juhmid põngerjad hüppasid päkapikule isegi kanalisatsioonitorru järgi . Õnnetuseks õngitseti nad kõik jälle elusalt ja tervelt välja ning nende pimedat kommi-iha ei kustutanud miski . Asi läks üha hullemaks , sest jõuluettevalmistused venisid aasta viimaselt kuult üha varasemaks ja varasemaks . Jõulud laiendasid oma mõjuala nagu hirmus epideemia ja päkapikkude kannatus oli pingul kui pillikeel . Torssis mehikesed peitusid üha sügavamale katakombidesse , kaevasid üha süngemaid käike , lõid üha õelamaid piinariistu , aga mitte miski ei aidanud jõuluaegset kroonilist pahurust leevendada . Kui valvepäkapikk juba septembrikuus kaubamaja aknal esimest oksatõmmatud hõimlasetopist nägi ( väikeseks leevenduseks oli küll , et sealsamas kõrval kõlkusid kaelapidi nööri otsas ka paar põtra ja üks roosa panter ) , läks kannatuse pillikeel kurjakuulutava pinina saatel katki . Inimesed olid kaotanud igasuguse mõõdutunde ja neid tuli õpetada . Sadistpäkapikud kogunesid Alpide all asuvatesse nõupidamissaalidesse . Koobaste graniitseintesse hoole ja armastusega graveeritud jõuludevastased loosungid : " Maha hirmus jõul ! " , " Võitlusse habemete väärikuse eest ! " ja " Tädid seebiks ! " väljendasid üldiseid meeleolusid . Päkapikud ei teinud tühje sõnu : tädidest tehtava seebi retsept oli ühele peasaali suuremale marmorpiilarile raiutud ja tähthaaval üle kullatud . Tõsi küll , peale suure lõkke , katla , ja sellesse mahtuva tädikoguse retseptis muid vajalikke komponente polnudki , aga sadistpäkapikkud pole kunagi armastanud lihtsaid asju keeruliseks ajada . Kaua tuha all hõõgunud jõuluvaenul oli teisigi vilju . Igal päkapikul oli välja pakkuda mõni eriti õel jõulurelv : pommikomm , jõuluvanarauad , purgeenpiparkoogid , spetsiaalselt aretatud maltoosaskarabeus , kaak , mille jõuluterroriste täisriputatud rattakujuline kandemehhanism keereldes tasast jõulumuusikat tinistab ... relvastus tõotas kujuneda fantaasiarikkaks . Kolmandal päeval võttis Kõige Peamine Pealik lühidalt sõna . ( Kuna kõik sadistpäkapikud on isiksused , on igaüks neist vähemalt Pealik , mõned vanemad ja visamad on Peamised Pealikud . Kõige Peamiseks Pealikuks trügivad aga ainult need , kes on kõva tiitli nimel nõus ka väga rahutu ja väga lühikese eluga . ) " Me oleme võimsad sõjamehed ! " teatas Pealik . " Need , kes meid käkerdavad , nupsutavad ja puputavad , peavad saama karistatud ! Tädid peavad õppima , et sadistpäkapiku habemest pohli ei otsita ! " lõpetas ta väärikalt . See huvitav kujund jäi kuulajatele küll arusaamatuks , kuigi Pealik ütles seda sõna otseses mõttes ja ühe oma koledama kogemuse najal . Pohlad või mitte , aga see habemepilastus tuleb lõpetada ! Valjude ovatsioonide saatel kuulutas Kõige Peamine Pealik vastupanuliikumise ametlikult avatuks . Peamiseks strateegiaks sai , eks ikka selle tõttu , et iga sadistpäkapikk on loovisiksus , igamehe iseseisev rünnak vabas stiilis . Rahvas oli otsusega rahul , täristas verejanuliselt relvi ja jooksis organiseeritult laiali . Sadistpäkapikkude rünnak oli ootamatu ja võimas . Nad haarasid enda kätte kõik rinded ning ei kohanud peaaegu mingit vastupanu . See oleks olnud suurepärane võit . Oleks ... Kui poleks ühte saatuslikku valearvestust . Sadistpäkapikud ei arvestanud ühe hirmuäratava loodusjõuga — jõuluhullusega . Võimsate vägede haledad riismed kogunesid nõupidamistesaali . Aeg-ajalt luukas mõni sant lisaks , käsi kaelas , kark kaenlas ja silmad maas . Jõuluhullus oli suurejoonelistele kättemaksuplaanidele kriipsu peale tõmmanud . Nukralt meenutati langenud kangelasi ja nende vägitegusid ... Õllevaadis kihavaid maltoosaskarabeuseid ei pannud humalased mehepojad tähelegi ... Hõiskasid aga laule laulda ja kummutasid kappa , ise kiitsid perenaist , kes õlle sisse mahlaseid rosinaid mõistis visata . Laua all võimetust vihast podisev sadistpäkapikk sidus kättemaksuks meeste kingapaelad kokku , kuid need jumalavallatud ei mõelnudki püsti karata ja kaklusse asuda , vaid jäid sinnasamma norisema . Ärkasid aga hommikul uuesti , et järgmist kapatäit nõuda . Ja nii päevast päeva ... Kangete koduõlleaurude kätte too vaene päkapikk langeski . Purgeenpiparkoogid läksid poes nagu soojad saiad . Kui relva leiutaja kõrvu jõudis , et neid tarvitatakse liigsöömisest tekkivate seedehäirete leevendamiseks , ei olnud mehest enam sõdijat . Murtud päkapikk läks Piinade Aeda närve tohterdama ja peagi pakkus talle seal seltsi ka päkapikkude lõksumeister . Nimelt tervitasid pereisad uste taha peidetud jõuluvanaraudu madalahäälsete rõõmuhõisetega ja kasutasid neid kuusepuude püstiseadmiseks . Raudadel olid head teravad hambad ja ükski kuusk , vabandust , jõuluvana , ei oleks end suutnud raudade haardest vabaks võidelda . Keerleva kaagi sättisid sadistpäkapikud üles ühe rahvarohke linna raeplatsile , et selle rafineeritult võika atraktsiooniga jõulumeeleolu laastada . Paraku saatis neidki kuulsusetu läbikukkumine . Esimesed möödujad küll ehmusid tilpnevate keeltega pooduid nähes , kuid niipea , kui ratta all süttisid tulukesed ja kaak hakkas pooduid tasakesi keerutades jõululaulu tinistama , rauges paanika . Publiku silmad muutusid uduseks , näod vajusid naerule ning rahvas hakkas innukalt kaasa laulma . Inimesi tuli üha juurde , kõik äraseletatud ilmega . Hajameelselt tallati maha mõned kerjused , kaks vanamutti ja üks päkapikk . Kui inimesed ilmutusele järgneval päeval veidi kainenenuna leidsid , et rüseluses oli ka hukkasaanuid , kuulutati need pikemalt kaalumata pühakuteks . Päkapikuga oli veidi raske , sest keegi ei teadnud ta nime , kuid ka sellest saadi üle ning nimetati ta Pühaks Tundmatuks Päkapikuks . Maa-alune tehas , mis pommikomme tootis , töötas täie hooga . Jõulupäevaks oli neid salarelvi poetatud kommikottidesse pea igas koolis ja lasteaias . Selle plaaniga lihtsalt ei saanud midagi juhtuda . Juhtus . Tagantjärgi targad väitsid , et algusest peale oleks pidanud arvestama jõulude eritõvega — suure shokolaadinäljaga , millel oli kohati lausa silmanägemist kahjustav toime . Söödi ju muule lihtsale kommile lisaks ka shokolaadist jõuluvanakujusid , rääkimata shokolaadist oravatest , lumivalgekestest ja isegi päkapikkudest . Asjalood kulgesid järgmiselt : salarelvaga kingipaki kättesaaja rebis paki lahti ja ahmis esimese hingetõmbega paar peotäit shokolaadi sisse . Seni kulges kõik plaanikohaselt . Allaneelatud pomm plahvatas ja sööja lendas pisikeste tükkidena rahva hulka laiali , määrides kõik koosolijad vere , sisikonna ja muu paksu ja vedelaga kokku . Ka see oli plaanikohane . Kõik järgnev oli täielik läbikukkumine . Kõiki kohalviibijaid pimestas veendumus , tegemist on kindlasti mingi toreda üllatusega . Mõni ettevõtlikum maitses uudishimulikult tumedaid tükikesi ja leidis , et neil oli kerge magusamaitse küljes . " Shokolaad ! " röögatas maitsja ja siis pääses rajuliselt mõjule sadistpäkapikkude poolt unustatud kommi-isu ja silmanägemist reguleeriv jõulutõbi . Näljane rahvas ei lõpetanud enne , kui kõik shokolaadine oli kinni pistetud . Viimseni . Ära söödi ka mõned väiksemad lapsed ja kõik varitsevad päkapikud . Üks leiduritest pääses ainult hammustusjälgedega , aga temagi oli murtud mees ja ei saanud tast enam asja . Ka tädidest seebikeetmine ei lõppenud õnnelikult . Püüti küll kinni tosin tädi ja pisteti nad patta , aga tädid muudkui kepslesid pajas üles-alla ja kiljusid , et hoogu juurde , hoogu juurde . Kui katlakütja päris ära väsis , ronisid tädid pajast välja , patsutasid teda jõuetust vastupanust hoolimata põsele , näpistasid lõuast ning ütlesid , et tahavad varsti jälle tulla , sest miski pole nende tselluliidi peale veel nii hästi mõjunud . Vaene päkapikk kaotas seda kuuldes viimasegi eluisu . Mehike hüppas ise patta ja tõmbas ka kaane peale . Haavulakkuvad sadistpäkapikud leidsid mornilt , et enne , kui jõulu veelkord avalikult rünnata , peab kõvasti jõudu koguma . Lüüasaamine kisendas aga kättemaksu järele ja niisama ei kavatsenud nad seda jätta . Vahetpidamata tigedalt turtsudes müttasid vigased leidurid aasta otsa päkapikuriigi kõige sügavamates koobastes . Lõpuks oli leiutis valmis ja õiglus jalule seatud . Mõni väheke vahetum päkapikk näitas inimeste maailmale kanalisatsiooniaugust võidurõõmsalt trääsa , et siis naeru kõkutades ruttu maa-alustesse käikudesse kaduda . Oma igapäevaste asjatoimetuste kallale . Päkapikud olid nimelt leiutanud erilise kättemaksupommi . Lõhkelaengud asusid otse maakera keskel ja neid oli palju . Nii palju , et kui pomm plahvataks , lendaks maakera sajaks tükiks ja kukuks alla . Süüteseade oli pommi kõige geniaalsem osa . Sepistatud oli see suurtest ränikivilahmakatest ja haljast terasest ning päkapikkude kõige osavamad väljamõtlejad olid selle töökorda seadmisega aasta otsa vaeva näinud . Parimad sepad katsid selle kaunite sepismustritega ja bardid lõid suurepärasest seadmest lugulaule . Laulud räägivad järgmist : kui inimsugu kord nii jultunuks läheb , et jõulupidustused juba suvisel pööripäeval peale hakkavad , plahvatab päkapikkude kättemaksupomm ja maakera lendab kõrvulukustava kärakaga vastu taevast . Hirmsad tulise shokolaadi laamad uputavad siis kõik tädid ja kõik linnad ja ainsatki elushinge ei jää alles ja päkapikkude kättemaks on kole . See , et nad ise ka kogu täiega vastu taevast lendavad , ei häirinud neid hoopiski , sest pidevalt kestva jõulu tingimustes ei ole päkapikuelu niikuinii elamist väärt . Hoolimata oma kangest meelest ja kõvast kättemaksuhimust lootsid päkapikud südames , et suure pauguni läheb siiski veel natukenegi aega ning et nad saavad veel mõned aastakesed rahumeelselt röövida , varastada , piinariistu sepistada , tädisid hirmutada ja muid eluterveid sigadusi teha .