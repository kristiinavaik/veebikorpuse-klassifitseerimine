kirjak	ilu_belials_jutt7.tasak.ela	Veiko Belials " See juhtus aastaid tagasi , " võttis koloner Harper jutuotsa üles . " Grupp , mille koosseisu mind oli arvatud , viibis salajase ülesandega ühes Ladina-Ameerika riigis . Millises nimelt , pole oluline . Ametlikult olime me konsultandid , mina aga olin missiooni arst . Elasime väikese küla lähistel mägede jalamil . Mäed on mind alati paelunud ja polnud ime , et sellises kohas elades kasutasin ma iga vaba hetke mägedes kolamiseks . Ühel sellisel retkel kohtasingi ma Leóni . León oli segavereline indiaanlane , kes elas üksinda tillukeses onnis . Ta nägu oli pruun ja kurruline nagu mäed , millede keskel ta elas . Muud nime kui León ei teadnud ta endal olema , ka ei mäletanud ta täpselt , kui vana ta oli . Ühtegi dokumenti tal polnud ja nii jäigi ta kõigile Leóniks . Topisetegija Leóniks . León oli kütt . Kütt ja topisetegija . See oli ainus , mida ta oskas ja oskas ta seda tõesti hästi . See oli töö , mis teda toitis . Kui ma teda esmakordselt kohtasin , sihtis ta oma päevinäinud püssiloksuga mägilammast . Üks ettevaatamatu liigutus minu poolt ja lammas oli läinud . Ta tõusis . Ta ei sõimanud mind , ei teinud etteheiteid , kuid ta silmis oli miski , mis pani mu tema jahi ärarikkumise pärast piinlikkust tundma . Külas peeti Leóni veidrikuks . Ta oli erak , kes tuli mägedest alla vaid topiseid müüma ja oma varusid täiendama . Topiseid müüs ta linnas turistidele . " Halb , halb , " porisesid külaelanikud ta topistest rääkides ja pöörasid pea kõrvale . " Pole hea . Jumalad pahandavad . " Loomulikult tegi selline jutt mind uudishimulikuks ja ootamatu aje sunnil palusin Leónilt luba ta topiseid vaatama minna . Ta oli nõus . Rohkem sõnagi lausumata pööras ta ringi ja hakkas astuma ning mul ei jäänud muud üle , kui talle järgneda . Onn , milles León elas , asus tuulte eest varjatud lõhastikus väikese astangu veerel ja sealt avanes suurepärane vaade . Ronisin ühe kaljunuki otsa , kust tuul mind kätte sai ja vaatasin ringi . Taevas , erksinine , nagu seda ainult mägedes näha võib , näis olevat veelgi kõrgemale tõusnud , seevastu paksud ja pehmed pilved olid peaaegu käeulatuses . Kõikjal kõrgusid mäed . Lõputud ahelikud , pilviriivavad tipud ... See oli ülev ja aukartustäratav vaatepilt , mis lõi hinge kinni . Pilt , mis minusugusel urbaniseerunud inimesel seostub rooflöödil mängitava " Kondori lennuga " . Tuul rebis mu rõivaid . Tundus , et veel veidi ning pruugib mul vaid käed laiali sirutada , kui ka mina suudan kondorina õhku tõusta . Kujutlesin end astangult alla liuglemas , laiskade spiraalidega kõrgust kogumas ja mägede kohal hõljumas ... Ei puudunud palju , et oleksingi käed laiali ajanud , nii tõetruu oli illusioon . León tõi mind maa peale tagasi . Ta tõi onnist topised ; onni sisse polnud ta mind lasknud . Ta samme kuuldes heitsin ma viimase pilgu lummavale vaatele , tunnetades selgemini kui kunagi varem looduse saladuslikku võimu , tema tumma üleolekut inimesest . Siis pöörasin ma ümber , hüppasin oma nuki otsast alla ja ahhetasin jahmatusest . Olin muidugi kuulnud , et León on osavate kätega , kuid midagi sellist , mida ma nüüd nägin , polnud ma küll osanud oodata . León seisis , räbaldunud õlgkübar näpu vahel , ja tema jalge ees ilutses grupp müütilisi olendeid , ebardeid , ma ei tea , keda . Kummardusin neid lähemalt uurima . Seal oli sarvedega jänes ; tiivuline sisalik , kes meenutas tillukest nahktiibadega draakonit ; kaheksa jalaga koer ; kolme pea ja linnujalgadega madu ning valge varss , kellel oli sarv nagu ükssarvikul . Kuigi ma olin kindel , et León on need " imeelukad " ise kokku pannud , ei avastanud ma ka hoolikal uurimisel sellest mingeid jälgi . Ma olin vapustatud . Minu ees seisis krimpsus mehenäss , kes oli loodusele väljakutse esitanud ; kes üritas looduse saladuslikku võimu murda , temast ise üle olla ! Ta oli tõesti suurepärane meister ! Minu küsimuse peale , mis töövahendeid ta kasutab , vaatas León mind hetke imestunult , kergitas siis oma võidunud pontšo serva ja näitas teravaksihutud pussi . " Ja kõik ? " oli minu kord üllatuda . Ei , selgus , et põhiliselt kasutab ta veel nõela ja loomakõõlustest niiti . Ma ei tea isegi , miks , aga ma kutsusin ta enda poole , öeldes , et mul on asju , mis võivad ta töö lihtsamaks teha . Ta noogutas ja korjas oma topised kokku . Ma olin oma kutse juba unustanud , kui ta kolme päeva pärast ootamatult minu juurde sisse astus . Mõtlesin algul , et ta on haige , kuid ta raputas pead . " Doktor kutsus , " sõnas ta . Siis mulle meenus . Tõstsin oma arstiriistad lauale ja ladusin laiali . Selgitasin talle nende otstarvet ja pakkusin lõpuks , et ta võib endale valida , mis tal vaja on . Ta katsus üht-teist kaaluvalt käes , proovis teravust ja valis lõpuks ühe suurema ja ühe väiksema skalpelli , pintsetid ja kerge luusae . Sõnagi lausumata astus ta välja , tuli siis tagasi ja asetas mu ette lauale sarvedega jänese topise . " Aitäh , " kohmas ta ning marssis mu vastust ära ootamata minema . Silmitsesin jänest mõtlikult , püüdes otsustada , mida sellega teha . Ühest küljest väljendas León sellega oma tänu ning kahtlemata oli tegu väga omapärase ja eksootilise kingitusega . Teisest küljest polnud mul sellise asjaga õigupoolest midagi peale hakata . Ohkasin ja tõstsin topise ukse kõrvale põrandale . Sinna jäi see õige mitmeks päevaks , kuni see end mulle väga ebameeldival kombel meelde tuletas . Juhtus see umbes nädala pärast . Mul oli olnud väsitav päev ning ainus , mida ma ihkasin , oli korralikult välja puhata . Nagu kiuste oli uni öö otsa rahutu ; mitu korda ärkasin mingite painajate peale . Kõige võikam neist jäi mu mällu selgelt , nagu oleksin vaadanud filmi . Lamasin oma voodis , kammitsetuna mingist halvaendelisest eelaimusest . Ma ei osanud seda oma ärevas unes selgemalt määratleda , kuid teadsin , et midagi kohutavat on kohe- kohe juhtumas . Tundsin mingit ebamäärast süütunnet , mõistmata samas , miks . Sellel oli seos millegagi , millega olin end tahtmatult sidunud , ja jõududega , mida ükski inimene polnud võimeline mõistma . Pinge kasvas , üritasin end asemelt lahti rebida , kuid ei suutnud . Ma teadsin , ma tundsin , et miski läheneb . Midagi suurt ja painavat ; midagi nii võimsat ja kohutavat , et ainuüksi sellele mõtlemine täitis keha värinaga . Tundsin , kuidas higi pooridest välja pressib ja võika aeglusega mööda keha voolab nagu müriaad külmi sajajalgseid . See oli nüüd lähedal , väga lähedal . See oli ukse taga . Ja uks avanes . Sisse astus suur tume kogu , suurem kui mu hirmust piinatud aju suutis tajuda . Ta vari kõrgus laeni , täites pool tuba . Õudne sarviline vari . Siis süttisid eredad tuled , mis sundisid mind hetkeks silmi sulgema . Neid uuesti avades avastasin ma , et ei lamanud mitte voodis , vaid operatsioonilaual . Mu käed ja jalad olid rihmadega laua külge kinnitatud ning ma sain vaid jõuetult rabeledes jälgida , kuida suur kogu aegamisi lähenes . Lõpuks astus ta valguse kätte ja ma nägin , et see oli hiiglaslik sarvedega jänes -- samasugune , nagu Leóni kingitud topis , ainult et määratult suurem . Jänese silmad hiilgasid punakalt , kui ta skalpelli tõstes minu kohale kummardus . Üritasin karjuda , kuid kõri oli nagu kinni nööritud . Ta muigas minu rabelemist jälgides , paljastades oma teravad hambad , ning tegi siis järsu lõike . Tundsin , kuidas kõht rebenes ja soolikad välja valgusid ja leidsin järgmisel hetkel , et ei lamagi enam laual , vaid istun oma tööruumi põrandal ukse kõrval ja jänes ei lõigu mind mitte skalpelli , vaid oma teravate sarvedega . Mingi ootamatu kolin sundis mind soolikaid peoga kinni hoides püsti hüppama . Kuulatasin . Jah , polnud kahtlust , keegi oli tööruumis . Aga kus , kurat , ma siis ise olin ? Vaatasin ringi . Seisin oma voodi ees , käsi kõhul olematuid soolikaid kinni hoidmas . Niisiis olin näinud vaid und . Kuid kolin oli ehtne . Ja kostis edasi . Haarasin revolvri ja tormasin töötuppa , ilma et oleksin midagi selga tõmmanud , kuigi külm higi , millest mu keha kleepus , pani mu värisema . Vaevalt olin ma ukse paotanud ja ruumi sisenenud , kui miski mulle küljelt jalgadesse tormas ja mu maha paiskas . Jõudsin kukkudes ukse kõrval nagis rippuvatest arstikitlitest kinni haarata ja see mu ilmselt päästiski . Langemise hoog aeglustus ja ka kukkumise suund muutus veidi . Prantsatasin millelegi otsa ja tundsin küljes kõrvetavat valu . Ajasin end vandudes püsti ja panin tule põlema . Lihahaav , mitte eriti sügav ja ka mitte ohtlik , fikseerisin automaatselt . Desinfitseerisin haava , sidusin nii hästi kui sain ja vaatasin siis ringi , et selgitada , mis oli juhtunud . Nojah , aken oli paokil . Ilmselt olin selle ise lahti unustanud ja mõni külakrants oli juhust kasutades uurimisretkele tulnud . Ruum oli kaunikesti segamini . Hommikul tuleb koristama hakata , mõtlesin nördinult ; sel hetkel olin liiga väsinud , et seda tänamatut tööd ette võtta . Palju enam huvitas mind see , mis mulle selle valuliku haava lõi . Minu mäletamist mööda polnud toas midagi teravat või ohtlikku . Läksin tagasi ukse juurde ja taipasin . Seal ta seisis , tillukesed nõelteravad sarved verised . Leóni kingitud topis . Mulle meenus unenägu . Neetud ! Kas jänese silmis välgatas tõesti mingi punakas helk või mulle ainult tundus nii ? Millegipärast tundsin topist vaadates kummalist kõhedust . Mõistmata isegi , miks ma seda teen , toppisin ma jänese rutakalt steriliseerimistanki , sulgesin selle kindlalt ja peitsin kappi . Sellega hakkama saanud , hingasin kergendunult ja läksin magama . Sellest ööst alates nägin aeg-ajalt kummalisi unenägusid , millede sisu ma meenutadagi ei taha , ning mis lõppesid alles siis , kui ma olin topise Leónile tagasi viinud . Käisin tema juures üldse päris tihti ja avastasin , et ta on suurepärane informaator . Vaatamata sellele , et ta ei paistnud kellegagi suhtlevat ja käis vaid kord kuus topiseid müümas ja oma varusid täiendamas , teadis ta kõike , mis ümbruskonnas toimus . Kord , kui ma jälle tema poole läksin , näitas ta mulle uhkusega oma viimast topist -- tiibadega ahvi . Olin tõsiselt üllatunud ning pärisin , kust ta ahvi sai . Selgus , et hiljuti oli lähikonnas üks rändtsirkus etendusi andnud . Mina polnud sellest muidugi midagi kuulnud . Tema aga , vähe sellest , teadis ka seda , et neil oli üks pärdik ära surnud ning ta oli käinud ja selle endale kaubelnud . Ta paistis uhke , kuid mind see ei petnud . Ta oli närviline , võpatas aeg-ajalt ja heitis kartlikke pilke onni poole , kus ta oma topiseid hoidis . Kui ma pärisin , mis lahti on , kehitas ta õlgu ja väitis , et kõik on korras . Paaril järgneval nädalal oli mul kiire ja ma ei näinud Leóni kordagi . Seejärel kutsuti mind tagasi Ühendriikidesse ning ma unustasin topisetegija kummalise käitumise . Naastes ootasid mind aga ärevad uudised . León oli kadunud . Ta oli käinud mind mu äraolekul otsimas ning temaga rääkinud ohvitseri sõnul oli ta kas maani täis või peyote* mõju all . Ta oli olnud erutatud ja millegi ees ilmselgelt hirmul . Ta oli rääkinud midagi unenägudest ja sellest , et mina teadvat ... León ei joonud . Olin ise talle mitmel korral piiritust pakkunud , et teda jutukamaks muuta , kuid ta oli alati keeldunud . Peyote .. ? Noh , ei tea ... Aga unenäod ? Muutusin tähelepanelikuks . Mulle meenusid košmaarid , mida olin näinud , kuni sarvilise jänese topis minu pool oli . See ei meeldinud mulle . Tundsin , kuidas juuksed kuklal kirvendama hakkasid . " Mida ta ütles ? " nõudsin tollelt ohvitserilt . " Sõna-sõnalt ! " Mees pidas mind ilmselt veidi napakaks , sest ma läksin tõsiselt närvi ega jätnud enne , kui sain Leóni segasevõitu jutust lõpuks päris korraliku ülevaate . " Jumalad pahandavad ! " oli ta öelnud . " Ma olen läinud liiga kaugele . " Edasi järgnes tema painajalike unenägude kirjeldus , mille ohvitser minu jaoks suure vaevaga taastas . Nagu ma aru sain , oli León näinud kogu aeg ühte ja sama und . Ohvitseri kirjelduse põhjal oli see midagi sellist : León lamas oma asemel , uks avanes . Hirm . Palju hirmu . Sisse astus mitu suurt tumedat kogu . Nende varjud kõrgusid laeni , täites terve onni . Siis süttisid eredad tuled ning ta avastas , et ei lama mitte asemel , vaid millelgi altarisarnasel . Ruum oli tohutu suur , selle seinad ja lagi näisid kaduvat lõpmatusse . Ta käed ja jalad olid rihmadega altari külge kinnitatud ning ta sai vaid jõuetult rabeledes jälgida , kuida suured kogud aegamisi lähenesid . Lõpuks astusid nad valguse kätte ja ta nägi , et need oli hiiglaslikud loomad , müütilised loomad , jumalikult ilusad ja jumalikult kohutavad . Nad nägid välja samasugused , nagu ta enda tehtud topised , ainult et määratult suuremad . Seal oli Sarvedega Jänes , Tiibadega Ahv , Ükssarv , Draakon ja Sulismadu . Taas hirm ; kohutav , loomalik hirm nagu aimus sellest , mis peagi juhtub . Nende silmad hiilgasid punakalt , kui nad lähemale kummardusid . Neil olid noad , skalpellid , luusaed ... Pead kõrvale pöörates nägi ta surnud eeslit , krokodilli ja delfiini , mis lebasid väiksematel altarisarnastel alustel . Ta taipas , mida see tähendab ning hakkas karjuma . Olendid vaidlesid seni , kas teha kentaur , kalasabaga vetevana või krokodillipea ja -sabaga sisalikmees . Lõpuks jõudsid nad otsusele . Nad muigasid tema rabelemist jälgides , paljastades oma teravad hambad , ning üks neist tegi järsu lõike . Selle peale ta tavaliselt ärkas . Tundsin , et ma värisen ja saatsin ohvitseri minema . Mul oli tarvis veidi üksi olla , et end koguda . Teadsin nüüd , et León oli olnud kaine . Ta oli olnud segaduses ja hirmul ning see oli ka täiesti arusaadav . Mulle meenusid taas nähtud unenäod . Need olid liiga realistlikud , liiga jubedad , et neid unustada . León aimas , et ka mina olin neid näinud , seepärast tuli ta minu juurde . Pealegi olin ma arst . Kahjuks ei aidanud kumbki neist faktidest mul juhtunut mõista . León oli kadunud . Enne kadumist oli ta korduvalt näinud painajaid , mis meenutasid mu enda unesid , mida ma nägin , kuni üks Leóni valmistatud topistest minu pool oli . Tundsin , kuidas juuksejuured taas kirvendama hakkasid . Ilmselgelt oli kogu lool mingi seos topistega , kuid milline ? " Jumalad pahandavad , " oli ta öelnud . Meenus kummaline süütunne , mida olin oma unenägudes tundnud ning arusaamatu seos jõududega , mida ükski inimene polnud võimeline mõistma . Meenus , millisena ma olin Leóni tema hüti juures näinud -- krimpsus mehenäss , kes oli loodusele väljakutse esitanud ; kes üritas looduse saladuslikku võimu murda , temast ise üle olla ! Kas siis selles oligi asi ? Loodus , Jumalad , mingi tundmatu kõrgem jõud -- ükspuha , kuidas seda nimetada ? Jõud , mille mängureegleid topisetegija oli rikkunud ? Jõud , mis oli liikvele läinud , et Leónile ja kõigile , kes tema enda ja tema loodud topistega kokku olid puutunud , koht kätte näidata ? Oli see kättemaks mehele , kes seadis end kõrgemale Loodusest ; kättemaks inimesele , kes arvas , et võib olla Jumal , olla veel enamgi kui Jumal ? Kui see nii oli , siis oli topisetegija tõsises hädas . Otsustasin Leóni onnis ära käia , et asjasse veidigi selgust tuua . Leóniga rääkinud ohvitseri sõnadest ilmnes , et pärast topisetegija kadumist polnud seal keegi käinud -- meie rühmast teadsin mina ainukesena , kus see asub ; külaelanikud aga hoidsid lihtsalt eemale ega julgenud sinna minna . Mäed mõjusid mulle hästi , nagu olingi arvanud . Kristallselge õhk , tuul , vabadus ... Ürgne puhtus ja puutumatus . Mõistsin korraga , miks paljud iidsed kultuurid oma jumalad just mägedesse elama olid pannud . Jah , mägedes oli tõepoolest midagi jumalikku ... Ebamäärane äng taandus , juba ma muigasin oma ärevuse üle . Kütti poldud pikka aega nähtud ? Paljugi , mis . Oli näiteks jahiretkele läinud . Või topiseid müüma ... Jõudsin astangule , kus seisis Leóni hütt . Peatusin . Seal oli vaikne . Tahtmatult tõmbusin kössi ja vaatasin ringi . Tahtmine muiata oli millegipärast kadunud . Selle asemel meenusid sarvilise jänesetopise punakalt helkivad silmad ja verised sarved ning haav küljes hakkas tuikama . Ängistav vaikus mõjus kuidagi pahaendelisena . Meenus tunne , mida olin hetkeks kogenud , kui ma siin esimest korda käisin ja kaljunukil seistes looduse suursugusust nautisin . Tunne , et mingi ürgne jõud ümbritseb mind koos mägedega . Jah , mäed olid jumalikud . Kuid see ei tähendanud ainult jumalikku ilu . See tähendas ka jumalikkuse teist poolt -- mäed võisid olla ka ähvardavad , sünged , halastamatud . Hõikasin Leóni , kuid tuul kandis mu hääle minema ning uuesti hüüda ma millegipärast ei söandanud . Seisin veel hetke . Teadsin , et varem või hiljem pean ma onni sisenema , muidu muutub olukord naeruväärseks , kuid ma ei suutnud end selleks sundida . Lõpuks tõmbasin revolvri ja selle külmast metallist otsekui julgust saades astusin edasi . Onnis oli hämar . León polnud mind siia kordagi sisse lasknud . Ootasin , kuni silmad harjusid ning vaatasin huviga ringi . Nagu ma olingi oodanud , oli siin kõikjal topiseid . Ka León oli siin . Tundsin , kuidas mul soolikad sõlme läksid ning tormasin välja . Mulle meenus unenägu , mida León oli näinud . Ta lamas millelgi altarisarnasel . Ruum oli tohutu suur , selle seinad ja lagi näisid kaduvat lõpmatusse . Ta käed ja jalad olid rihmadega altari külge kinnitatud ning ta sai vaid jõuetult rabeledes jälgida , kuida suured kogud aegamisi lähenesid . Lõpuks astusid nad valguse kätte ja ta nägi , et need oli hiiglaslikud loomad , müütilised loomad , jumalikult ilusad ja jumalikult kohutavad . Nad nägid välja samasugused , nagu ta enda tehtud topised , ainult et määratult suuremad . Seal oli Sarvedega Jänes , Tiibadega Ahv , Ükssarv , Draakon ja Sulismadu . Nende silmad hiilgasid punakalt , kui nad lähemale kummardusid . Neil olid noad , skalpellid , luusaed ... Nad olid vaielnud , kas teha kentaur , kalasabaga vetevana või krokodillipea ja -sabaga sisalikmees . Nad olid otsusele jõudnud . Nad olid teinud kentauri . " * peyote -- lad . Laphophora Williamsii , hallutsinogeense mõjuga mügarkaktus