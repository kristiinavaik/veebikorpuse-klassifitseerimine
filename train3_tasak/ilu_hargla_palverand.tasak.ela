kirjak	ilu_hargla_palverand.tasak.ela	INDREK HARGLA Tänusõnad Keegi ei kirjuta pikka romaani üksi . Ma tahan tänada kõiki neid , kes aitasid mul palverännata uude maailma , kõiki neid , kes otseselt või kaudselt sellest avastusretkest osa võtsid . Kõigepealt olgu tänatud minu abikaasa Heli , kes aitas parandada igat lehekülge selles raamatus ja kelleta tammunuks ma suures osas pimeduses nendes teemades , millest kirjutasin . Ma tänan kultuuriajaloolast Astri Schönfelderit , kes käsikirja kannatlikult läbi luges ja valgustas mind olulistes detailides renessansiaegse Euroopa olmes ja naiste elus ; luuletaja Liisi Ojamaad , kes tõlkis ladina , oksitaani ja kastiilia keelest kõik need imekaunid trubaduuride ballaadid selgesse eesti keelde ja aitas mul nii seda kadunud ajastut selgemini mõista ; oma toimetajaid Linda Uustalu ja Krista Kaera vaeva ja hindamatu abi eest ; füüsikadoktor Valentin Abramovit asjatundlike märkuste ja kommentaaride eest astroloogia , salateaduste ja maagia rakenduslikes küsimuses ; literaat Juhan Habichtit , nagu ikka , osundamise eest lollustele , mida ma olin käsikirja algvarianti sisse kirjutanud ; medievalist Raul Sulbit , tema jaksas koos minuga sumbata Akvitaania ajaloo umbsõlmedes ja leidis lõpuks kadunud kuningasuguvõsa ... Raul , Akvitaania ei unusta sind ! Ma tänan Eesti Kultuurkapitali . ESIMENE RAAMAT VÕLUTEATER I Öine külaline Nad olid seitse päeva ühtejärge teel olnud , loobudes etendustest ja pikematest peatustest , sest liikusid kuuldused , et Alam-Antrauschi metsadesse on siginenud rohkesti teeröövleid . Kuigi neil midagi märkimisväärselt hinnalist – peale hobuste muidugi – polnud , ei usaldanud Gunard neid paiku , kiirustas üha edasi , et seni kuni ilusad ilmad püsivad , jõuda rikkasse Genterdami linna . Ja nii nende kahest vankrist koosnev killavoor liikuski , tõmmates ainult aeg-ajalt külade lähedastel väljadel hinge . Igavesed hulkurid - kaks meest , naine , poisihakatis , kaks hobust , kaks tuvi ja jänes . Päevavalgust jagus veel hilise õhtutunnini , öö hakul aga süüdati vankrinurkades tõrvikud , millega hobused olid juba harjunud , ning sõideti edasi . Gunard ja Rico olid vaheldumisi ohje hoidmas ja valves , Aidann pakkus ennast samuti öösiti esivankrisse pukki , aga mehed nõudsid , et ta korralikult välja magaks . Küll ta jõuab öövalves olla , kui kord oma trupiga ringi sõidab . Kiirustati Genterdami vabalinna poole , sest seal olid sel aastaajal pidustused . Aidann märkas , et lõikus oli põldudel lõppenud ja seda tähistati suurejooneliste laatadega , kuhu koomuskitegijad , silmamoondajad , rändnäitlejad ja muu seesugune rahvas oli alati oodatud . Laatade ajal peeti hilja õhtuni tantsupidusid , ja siis oli linnakodanike ning kaugemalt kokkuvoorinud rahva kukkur rohkem valla - teenistus tõotas hea tulla . Sel suvel polnud neil ju sugugi halvasti läinud . Kõikjal Alam-Antrauschis , Luxembourgis , Westfalenis ja Brabanti maades tasuti neile etenduste eest heldelt ja Gunard pidas juba endamisi plaani , kuidas muretseda uued vankrid ja setukad . Varsti võib olla selleks hilja , räägiti , et ka rändteatreid hakatakse maksustama samuti kui kaupmehi ; neile taheti peale panna maanteesundus ja tollimaksud . Genterdam oli sisemaa linn , kus said kokku idast ja lõunast tulevad kaubateed . Linnast voolas läbi kena Lauble jõgi ja kauneid kunste võeti siin alati hästi vastu . Etenduste ajal Genterdamis pidi Aidann esimest korda iseseisvalt üles astuma , talle usaldati kuulus Egiptuse trikk surnud tuviga . Kõige raskem oli tuvi joonistamine , ülejäänu tuli kavaluse ja näitlejavõimete abil . Aidann kiiresti joonistas kriidiga tahvlile tuvi silueti . See pidi olema tehtud rutuga , hoogsalt ja suurelt , et oleks ka tagapool seisjatele selgesti nähtav ning ei tekiks kahtlust , et tegemist on tuviga . Siis tuli lausuda võlusõnad ja naljaka koogutamise saatel lüüa tugevalt nuga tahvlisse , otse tuvi südamesse . Tahvel oli kinnitatud pöörlevale alusele ja pärast hoopi keeras see vaatajale teise poole ning samal hetkel kukkus aluselt surnud ja veritsev päris-tuvi vaatajate ette . Trikk oli lihtne ... muidugi kui sul oli tuvipuur kenasti kaasas . Aeg-ajalt pidi linde viljaterade ja paeltega põldudelt püüdma . Senimaani oli Aidann tuvitrikis lava taga kaasa löönud , tema ülesanne oli elus tuvile nuga südamesse torgata ning lind õigel hetkel keerlevale alusele asetada . Rahvas armastab verd , rääkis Gunard ikka . Sestap voolas ohtralt verd ka tema kurbmängudes . Siin Genterdamis , oma kodumaa pealinnas , astub Aidann esimest korda ise üles . Ööl enne Genterdami jõudmist sadas vihma ja järgmisel hommikul lõhnas õhk imevärskelt , vili oli põldudelt tõepoolest koristatud ning Gunard ja tema kaaskond polnud ainsad , kes voorisid linna poole . Nad läbisid räpased eeslinnad ja leidsid end enne uhkeid linnaväravaid järjekorrast . Kõik , kes tulid laadale vankritega , pidid ühe marga linnamaksu maksma . Näis , et Genterdamis armastati korda , sest väraval kirjutati kõik vankrid üles . " Kes ja kuhu ? " küsis kirjutaja , kes oli hoolimata varasest hommikutunnist tülpinud välimusega . " Kuulus Gunard ja tema teater , " teatas Gunard uhkelt . " Koomuskitegijad , menestrelid ? " " Näitlejad ning kõige võimsamad võlukunstnikud , " kuulutas Gunard , nii et see kostis ka kaugemale . Seepeale pööras mitu huvitatut pea nende poole ja mõned isegi hüüatasid tunnustavalt . " Mitu inimest , mitu hobust ? " " Mina , Gunard , minu naine Catarina , maag Rico di Lucca ja õpipoiss Aidann , " vastas Gunard . " Kaks vankrit , nagu sa ise ei näeks ! " Kirjutaja kiikas vankreid , vangutas mõtlikult pead , luges nad igaks juhuks üle ja teatas : " Poolteist marka . " Kuumavereline Rico oleks hakanud vaidlema , ent Gunard ei teinud suurejooneliselt väljagi , paotas oma kukru ja luges kirjutajale marga ja poolese peo peale . Mündid kukkusid tuhmi kõlksatusega laual lebavasse kotti . Kogunenud rahvas vahtis huviga nende kirevaks maalitud vankreid , Aidann tundis õhus teatavat ootust ja ärevust . Võib-olla oli sõnum rändnäitlejate tulekust varem linna jõudnud ja neid juba oodati . Aga võib-olla olid nad seisvas killavooris tõesti kõige pilkupüüdvamad ja silmatorkavamad . " On's siin Vahimehi ka , auväärne isand ? " küsis Gunard kirjutajalt häält tasandades . Too vaatas vilksamisi ringi ja pomises : " Pool marka . " Gunard libistas mündi kirjutaja pihku , sedapuhku pistis too raha vöö vahele . " Räägitakse , et keegi on tulemas . Praegu pole märgata . Aga olge valvel ! Vabalinn küll , aga ... " Mees vaikis tähendusrikkalt . " Aitäh , sõber . Küll me oleme valvel . Tule meid vaatama , etendus on vägev . " Kirjutaja naeratas ning tegi käega liigutuse , mis tähendas , et küllap ta tuleks , kui asjatoimetused lubaksid . Kui nad väravate vahelt linna vurasid , volksas Aidann Gunardi kõrvale esiistmele ja imetles kaunistatud tänavaid . Tänavad olid kitsad ja nende kohal rippusid lipud , vanikud , vapid ja lehvivad plakatid . Kõikjalt kostis rõõmsat elevuskisa , rahvas ummistas tänavaid ning vankrid liikusid väga aeglaselt . " Tead sa kuhupoole minna ? " küsis Aidann Gunardilt . " Sinna kuhu rahvas , poisu , " vastas mees rõõmsalt . " Meie tee on alati sinnapoole . Igal linnal on ainult üks peaväljak . Seal on raekoda ja muu seesugune . " Nii oligi . Keskväljak oli suur ja selle ääres maailma kõige kõrgema torniga raekoda . Nad leidsid vaba nurga , laadaplatsist pisut linna poole ja hakkasid oma kraami lahti pakkima . Gunardi Võluteater polnud tegelikult eriline . Sel oli lihtsalt õnne olnud , et ellu jäi , sai anda etendusi ja hankida sellega teenistust . Kõik nad olid tegelikult omamoodi õnnetud rändajad , kuigi neile meeldis mõelda , et koomuskitegemine ongi nende elu ja kutsumus . Ajad olid rasked , vaevalt paarkümmend aastat tagasi oli Must Surm taas maad laastanud ja kusagil oli alati sõda . Seda oli vaja teada , et hoida sõja- ja katkukolletest eemale . Ka Aidann oli katkuaja laps . Nii hüüti vanemate poolt hüljatuid või päästetuid , kes olid surmast puutumata jäänud . Gunard ja Catarina leidsid pisikese poisi paadist . Siis polnud ta veel Aidann , vaid nuttev imik , kes oli lootsikusse kinni seotud . Lootsik oli ühest suuremast linnast allavoolu kaldasse kinni jooksnud ja lapsekisa oli rändnäitlejate tähelepanu endale tõmmanud . Ta oli külmast , hirmust ja näljast poolsurnud ning ainult karjus veel viimase jõuga . Jah , see oli õnn , et ta leiti . Loomulikult võinuks ta enne päästmist ära külmuda või nälga surra , ent nii oli tal vähemalt lootust . Keegi ei teadnud , kas olid vanemad või keegi muu maimukese sinna pandud . Ehk oli seda teinud mõni halastav hing , kel endal veel haigust küljes polnud , ent kellel puudus jõud linnast põgeneda . Kes teab ? Poisil polnud kaasas muud kui paar riidehilpu , mis ei kõnelenud just kõige kõrgemast päritolust . Jõgi oli pakkunud talle pääsu surmast ; jõgi ja kellegi hoolitsus . Saatus oli ta lastetutele Gunardile ja Catarinale kinkinud . Nad olid tänanud taevast , söötnud poissi rukkipudruga ning reisinud nendest kohutavatest paikadest eemale . Muud saatust peale koomuskitegija ja rändnäitleja elu polnud neil poisile anda . Ning ta oli selle vastu võtnud . Pärast lapse leidmist olid Gunard ja Catarina mõelnud sinna linna kunagi tagasi minna ; kuulata järele , kas ehk on tema vanemad veel elus või keegi , kes oskab tema kohta midagi öelda . Hiljem olid nad sellest mõttest loobunud . Aidann kuulus truppi . Oli nende poeg , Aidann . Mis nimi poleks tal ka varem olnud , jäi see jõekaldale paati . Saatuse annid tuleb vastu võtta , mitte tagasi lükata , elu ise peab otsustama , ja kes oleme meie , et saatuse õiglus kahtluse alla seada , arvas Gunard . Isegi juhul , kui Aidanni vanemad oleksid elus , ei tunneks nad oma poega ära . Aidanni ei õpetatud Catarinat emaks ja Gunardit isaks kutsuma . Seda ei saanud näitlejad temalt nõuda ega soovinudki . Ainult see laps , kes sünnib Catarina ihust , võib teda emaks hüüda . Seda õigust ei soostunud naine oma lapselt ära võtma . Last aga ei tulnud ja võib-olla oligi nii parem , sest siis pidanuks nad mõneks ajaks paikseks jääma . Nii et nad olid Aidannile lihtsalt Gunard ja Catarina ning nende killavoor poisile koduks . Linnasagimine ei olnud Aidannile uudis ega üllatus . Temale ei tähendanud see rõõmsat elevust , vaid ettekuulutust raskest tööst . Et vankritest lava üles seada , dekoratsioonid kokku panna , trikid ette valmistada , kostüümid selga ja värvid näole - selleks kulus tavaliselt pool päeva . Alles õhtul võis etendusele mõelda , kuid tavaliselt olid nad liiga väsinud , et samal päeval üles astuda . Ent täna õhtul tuli esineda , sest laat kestis vaid kaks päeva ning sellist võimalust ei tohtinud käest lasta . Magama saavad nad hilja õhtul ning järgmisel päeval tuleb kogu päev esineda . Kolmandal päeval oma kolud kokku pakkida ja jälle teele . Kuhu ? Ehk kuulsasse sadamalinna Boulogne'i , võib-olla mägede poole friiside juurde Gulbachetri või hoopis mõnda tee peale jäävasse väiksemasse külla . Seda teadis vaid Gunard ja tegelikult ei teinud ta reisiplaani kunagi pika aja peale ette . Kõik sõltus sellest , kuidas Vahimehed liikusid . Kus neid võis eest leida , sinna Võluteater ei kippunud . Rico ja Aidann töötasid vahetustega , seevastu Gunard oli kogu aeg ametis . Ent vahetus ei tähendanud puhkust - kes parasjagu ei kangutanud kaste lahti või ei seadnud keerulisi mehhanisme kokku , pidi rahva seas trupi etendusest kuulutama . See amet meeldis Aidannile kõige rohkem . Tal oli vilepill ja sellel mängimine oli üks kümnest oskusest , mida Gunard oli talle õpetanud . Jah , poiss oli alles viieteistkümnendas eluaastas , ent juba oskas ta kõiksugu akrobaatikatrikke , vilepilli puhuda , tõrvikute ja nugadega žongleerida , lihtsamaid osi etendada ( peamiselt naisterahvaid , sest Catarina hakkas vanaks jääma ) , mõistis laulda , teadis peast kümneid salme , oskas kuigivõrd tantsida ja muidugi õppis usinalt maagiakunsti . Kui Aidann ja Gunard olid riputanud vankritele suure eesriide , millele olid õmmeldud tähed ja südamed , saatis vanamees poisi Rico asemele rahva sekka . " Kas sa tead , mida vaadata ? " küsis ta . Aidann noogutas . Silmi . Ta pidi uurima silmi . Koomuskitegija pidi kõigele lisaks olema ka hea vaatleja , seda oskust läks näitleja elukutses kõige rohkem tarvis . Eluliselt tarvis . Ja siis sukeldus poiss , vilepill huulil , rahvamöllu . Tal olid seljas kirevad narrirõivad , ning kui ta nägi inimeste vahel sobivat vaba ruumi , kinnitas ta kiiresti vilepilli nööridega kõhule ja viskas hundiratast , nii et lapilised riided lehvisid igas kaares . Siis võttis ta kopsud õhku täis ja hüüdis poolenisti laulval häälel nagu jaksas : " Kuulake , head Genterdami inimesed , ja ärge pärast öelge , et te pole kuulnud , et kuulus Põhjamaade võlur ja maailma vägevaim näitleja Gunard on oma Võluteatriga teie linna tulnud . Maailmakuulsad maagid Gunard Taanlane ja Tulede Käskija , võrratu Rico de Lucca ! Täna ja homme näitavad nad imetrikke , mis käivad isegi Egiptuse maagidel üle jõu ! Tulge vaatama kurbmängu hirmsast kättemaksust ja reetmisest ! Gunard Taanlane ja Rico de Lucca ... " Siis tantsiskles ta edasi , puhus pilliviisi ja passis inimesi . Ta jõudis turulettide juurde , kus müüdi kanu , lambatallesid , seapõrsaid , mune , pekki , juustu , leiba , õlut ja kõike muud suupoolist . Hõrgud lõhnad tungisid poisile ninna ja ta lasi kõlada ilusatel viisidel . Vahel juhtus , et selle eest anti talle mõni mahlakas pekivorst või käntsakas leiba . Hommikusöök , mis koosnes juustust ja kuivanud leivast , oligi kõhtu õõnsa tunde jätnud ning lava ülesseadmise ajal polnud aega süüa . Lettide taga oli raad lasknud veristada härja , kelle keha vardas hõõguvate sütete kohal ringi aeti . Alles õhtuks saab see valmis ning siis hakkab ohtralt voolama õlu ja vein , inimesed muutuvad veelgi lõbusamaks ja rõõmsamaks . Siis on nad ka helded ja jagavad lahkesti münte kotikesse , millega Aidann või Catarina käib rahva seas ringi . Loomulikult polnud nad ainsad koomuskitegijad sel kenal päeval Genterdamis . Kahe inimese pikkustel karkudel kakerdasid ringi veel kaks või kolm maalitud näoga meest , ühes neist tundis Aidann ära Gunardi sõbra Micheli . Nad vahetasid kiire tervituse ja liikusid mõlemad omas suunas edasi . Ka pillimehi oli rohkesti , nad kõndisid ringi , lõid trummi , puhusid torupilli ja laulsid lorilaule . Oh , ja neid oli siin veel - miimid , akrobaadid , tantsijad , loomade taltsutajad , žonglöörid , maadlejad , menestrelid ja jutuvestjad . Keegi ei pruukinud teenistuse pärast karta - inimesi oli tõesti palju ja kõik saavad oma osa . Kindlasti jagub ka taskuvarastele ja kerjustele , kuigi esimeste saak ei pruugi olla palju suurem kui teiste aus teenistus . Aidann vaatas inimesi . Suuremat osa neist ta teadis ja ei kartnud - siin olid rikkad kaupmehed ja pürjelid oma prouade ning lastega , tublid käsitöölised , kes sel päeval kolisid linnaväljakule või tõid omad tööriistad keldritest tänavale , kus nad siis valmistasid või parandasid kingi , ihusid nuge , tagusid rauda vankrite varustuseks ja majapidamisriistadeks . Gildid näitasid oma meisterlikkust - lihtsast savist , veest ja liivast meisterdavad nad tellija silme all potte ja anumaid , kuumutavad neid ahjus ; õmblevad nahast lähkreid ja kangast rõivaid ; puusepad klopsivad toole ning mööblitükke kokku ; klaasipuhujad võluvad torude otsast pudeleid ; kiviraidurid teevad tavalisest veidi odavamalt rikaste majadele peremärke . Kõik see oli huvitav ja tore , ent Aidann ei unustanud ennast uudistama , vaid hüüdis igal võimalikul juhul kuulutust Gunardi teatrist , mängis vilepilli ning tegi oma trikke . Ja muidugi uuris ta tähelepanelikult inimeste nägusid - nende silmi õieti . Ta otsis silmi , mis ei naera . Sellistel pidustustel pidid inimesed lõbusad olema , selleks siia ju tuldigi . Aga tulid ka teistsugused - Vahimehed . Jah , mõnikord võis neid eristada riietuse järgi , kui nad ei soovinud ennast varjata . Kuid enamasti olid Vahimehed maskeerunud või ei kippunud endast kuulutama . Ent oma silmi ei osanud nad varjata , nende külma ja uurivat läiget ei saanud peita aadlikuue alla . Kui Aidann jõudis retkelt tagasi , olid Rico ja Gunard saanud lava peaaegu kokku . Õigupoolest oligi nende peavanker lavaks . See oli teistest pikem ja mahukam , üleni kaetud vanker , mille üht külge sai alla lasta . See tehtud , tuli vankri sisemusest võetud osadest kokku sobitada lavaesine platvorm . See lükati allalastud küljega kokku . Järgmiseks tuli üles seada dekoratsioonid , asetada kõik etendusel vajaminevad esemed omale kohale , kinnitada eesriie , sättida paika vintsid ja vinnad ... Rahvas ei andesta untsuläinud etendust , hakkab sind mädanenud kaalikate ja munadega loopima - teiste äpardumine valmistab neile rõõmu , mida nad omalt poolt veel kinnitada üritavad . Inimese hing on juba selline ! Eks vahel lenda kivegi sekka . Muidugi juhtus ka Gunardi Võluteatril äpardusi , nemadki olid kaalikaga vastu pead saanud , nende üle oli naerdud ja irvitatud . Tihti tuli see sellest , et Gunard tahtis teistest parem olla . Ta ei leppinud ühe lihtsa vankri , algeliste dekoratsioonide ja kulunud näidenditega . Ei , Gunard soovis teistest rändtruppidest üle olla , sest tal oli oma unistus - jõuda mõnda kuninga- või hertsogikotta ja hankida palgalise näitleja koht . Seal saaks ta kirjutada ise näidendeid , täiustada maagiatrikke , nautida puhkust . See oli Gunardi unistus . Sellepärast koosneski nende kava nii tavalisest teatrist kui ka imetrikkidest . Just need kaks meelitasid rohkem rahvast kokku ja panid neid sageli vaimustusest röökima . Ei Aidann ega Rico polnud kunagi kuulnud ühestki teisest trupist , kes esinenuks nii kurbmängu kui võlukunstiga . Ja see " võlukunst " nõudiski kõige rohkem ettevalmistamist . Raskeimgi eksimus teatritüki ajal pole võrreldav ebaõnnestumisega maagiatriki sooritamisel , oh ei . Tavalise möödapaneku - kui sõnad lähevad meelest või dekoratsioon kukub ümber - selle nad andestavad . Aga kui võlukunst välja ei tule või mis palju hullem , kui pettus ilmsiks saab - seda ei anta iial andeks . Kellelegi ei meeldi end petta lasta . Äpardunud trikkide eest olid nad peale kaalikate ka kivisid saanud , veel praegugi võis Rico paremal põsel verevalumit märgata . Kui kuulike , mis peab võlusõnade saatel kaduma , sul hoopiski krae vahelt välja veereb , võid lihtsalt peksa saada . Kui hõlma vahelt kukub välja härjapõis ploomimahlaga , just siis , kui sa oma südamesse noa surusid ( tera läheb muidugi noapideme sisse , mitte ihusse ) , võid samuti kerge tohlaka saada . Kui aga tuleraud on märg ? Hetkel , mil tuleb peiduvarju tagant takutuust süüdata , mida hookus-pookuses sõnadega põlema manatud . Ja vaatajad näevad varju taga tulerauaga närviliselt rapsivat kätt . Siis lendab kive , kaalikaid ja surnud rotte . Sest muidugi on auväärt publikum end kõige tarvilisega juba ette varustanud , oodates kahjurõõmsalt oma etteasteks hetke . " See on ainult silmapete , " oli Gunard Aidannile seletanud , " silmapete ja ei midagi muud . Ma ei suuda ju tegelikult sinu sisse mõõku torgata . Vähemalt mitte nii , et sa ellu jääksid . Ja sellepärast me peidamegi sind kasti . Nad ei mõtle kunagi sellele , miks peab torgatav just kastis olema . Ent ainult see ongi oluline - kõik trikid sünnivad peidus . Kõige tähtsam on vaataja tähelepanu mujale juhtida . " " Aga päris võlukunst ? Kas sa seda mulle ei õpetagi ? " " Seda pole olemas , Aidann . " " Räägitakse , et on . Sindki ju peetakse võluriks . " " Sa tead , et ma pole seda . Kõige taga on vaid kavalus ja töö . Päris võlukunsti , " siinkohal tavatses Gunard alati ohata , " pole olemas . Või pole mina seda kunagi näinud . " " Nõiad ja deemonid on ju olemas ? " " Ma ei tea . Ma tean vaid seda , et on inimesi ja nähtusi , mida hüütakse nõidadeks ja deemoniteks . " " Aga imed ? " " Imed ? Ma tõesti ei tea ... Räägitakse , et neid juhtub või on juhtunud . Pühakud olevat neid korda saatnud . Ent isegi kui see nii on , ei allu imed sureliku tahtele . Sellepärast nad ongi imed . Muidu oleks nende taga jällegi vaid kavalus ja töö . " Loomulikult oli Aidannil ka oma unistus . Õhtul hakkas linnaväljakul voolama vein ja õlu , rahvas kogunes lõkete ümber , söödi , joodi , tantsiti ja lauldi . Täna ei suleta väravaid varakult , täna ei vii linnavalvurid öiseid pidulisi kartsa , täna lõbutsetakse hommikuni . Ka Rico polnud ühtegi Vahimeest silmanud , tundus , et nad võisid julged olla . Ja isegi kui nad on siin , ei pruukinud kohe midagi halba juhtuda . Üldse ei pruukinud . Ent selles ei saanud kunagi kindel olla . Hakkas kergelt hämarduma . Nad süütasid ümber vankrite tõrvikud , Rico ja Aidann istusid lavaks muudetud vankri küljele ja mängisid pille . Catarina hankis lihunike käest härjaverd . Inimesed kogunesid , juba kostis hõikeid , et miks nad ei alusta . Aga alustada tuleb alati õigel ajal , kui huvi on üles köetud ja lava taga kõik ettevalmistused tehtud . Siis lipsavad Rico ja Aidann minema ning lavale astub Gunard . Algab kurbmäng troonilt tõugatud printsist . Gunard oli kunagi seda lugu kuulnud , kunagi ammu oma kodumaal . See oli talle meelde jäänud , ei lasknud lahti , kummitas ja tükkis välja . Gunard leidis , et selles on kõik kurbmängu jaoks vajalik olemas , palju rohkem , kui pakuvad lihtrahvale esinevad moraalitsevad komejandid . Gunardi teater tahtis olla eriline , tahtis saada kuulsaks , ja sellepärast ei astunudki ta üles samasuguste tükkidega nagu teised . Jah , ülejäänud trupid võisid rahulduda draamadega karjustest , moraalitsevate tükkidega pühakute elust või rahvasuust pärinevate jantidega . Ent tema , Gunard Taanlane , tahtis pakkuda midagi enamat . Gunardi lugu oli järgmine . Kõigepealt astus ta esile jutustajana . Rääkis printsist , kes oli tarmukas ja vapper ning ühel päeval suundus üle mere sõjaretkele . Paljud tema mehed langesid raskes võitluses ja temagi sai haavata . Pikal ja raskel tagasiteel kohtus ta hiiglasega , kes ennustas talle kohutavat õnnetust . Vihahoos tappis prints Amlith hiiglase . Hiiglast mängisid Rico ja Aidann , poiss istus Rico kukil ja vehkis mõõgaga ja Gunard torkas talle piigi kõhtu . Siis pritsis Rico altpoolt veidi punaseks värvitud äädikat , ploomimahla või härjaverd - mida parasjagu kasutada oli - , ja rahvas kisas vaimustusest . Kõige raskem osa oli kukkumine - hiiglane pidi põlvili vajuma ja alles siis aeglaselt pikali heitma . Prints naasis lõpuks koju ja leidis , et vahepeal on kuningast isa ära surnud ning ema onuga abiellunud . Onu oli halastamatu jõhkard , kes printsi juba surnuks pidas . Prints kuulutas end siiski kuningaks , et ise troonile asuda . Ema keelitas teda loobuma . Rico etendas siis tapetud kuninga vaimu , kes kuulutas , et just vend oli ta mürgitanud . Kui Rico rääkis hauatagusel häälel , tuli suust suitsu ja õudset tulekuma . See oli Gunardi Võluteatri teine tõmbenumber . Lugu ise aga jätkus ajast , mil prints oli kodumaalt lahkuma sunnitud . Tema vastu tõusis ka ta noorem vend , kes lootis ise kuninga mõrvata ja tema asemele asuda . Prints tappis oma venna . Lõpuks etendati uhke mõõgalahing , milles kõik võitlejad said surma , ning kuninganna - teda mängis Catarina - nuttis ja anus kõigile halastust . See jäi tal saamata . Kõige lõpuks kasutas murtud südamega naine enda kallal pistoda . Selleks oli Catarinal ees võlts topeltkõht , mille sees põis härjaverega . Gunard tavatses tihti oma etendusest rääkida ja selle üle mõtiskleda , iseäranis siis , kui ta oli kummutanud mõne peekri veini rohkem kui tavaliselt . Nende mõtiskluste käigus leidis ta oma kurbmängule uusi jätke ja stseene . Ja nii pidigi trupp sageli uusi lauseid õppima ja etendust ümber tegema . Kunagi polnud Gunard ühegi versiooniga lõplikult rahul . Mõnikord oli ta kuulnud kuskilt õpetliku loo või kellegi traagilise elusaatuse kohta , mille kohe etendusse sisse põimis . Ka siis , kui ülejäänud olid ammu magama jäänud , istus vanamees üleval ja pomises habemesse loo võimalikke arenguid ja lõppe . Iga sündmus peab viima teiseni , leidis ta . Ja kui me muudame ühte , peavad muutuma ka teised . Ainult mitte lõpp . Kurbmäng saab lõppeda ainult ühtmoodi . Pisarad vaatajate silmis tähendasid edu . Niipalju kui Aidann teadis , polnud Vahimehed seda etendust näinud . Ja poiss kahtles , kas neil üldse saaks midagi selle vastu olla . Nende etenduse teine osa oli maagia . Siis astusid üles " maailmakuulsad maagid " Gunard Taanlane ja Rico de Lucca . Noh , ja esimest korda Genterdamis ka võlurisell Aidann . Tänaseks olid nad kokku leppinud mõned lihtsamad ja mõned raskemad trikid . Muidugi esitati leivanumbreid , milles Gunard torkab mõõku läbi kastis asuva Aidanni ( sel ajal avab poiss vankri põrandaluugi ja mõõgad lähevad läbi tühja kasti ) , etendati Aidanni tuvitrikki , sõnadega takutuusti süütamist , juppideks lõigatud nööri imelist taastekkimist , kuulikese kadumist topsikutesse ja palju muud . Ainult Catarina pooleks saagimist nad sedapuhku ei teinud , sest naine kaebas seljavalu ja see trikk oli ainsana tõeliselt eluohtlik . Lisaks näidati veel lihtsamat sorti asju , nagu müntide kadumine sõrmede vahel ja jänese väljavõlumine linakuhila alt ( trupi viienda liikme , vana isajänese Bartholomeose etteaste ) . Lõpetuseks neelas Rico tuld , puhus suust tulejugasid ja hoidis käes tulikuuma raudora . Kõik läks ootuspäraselt . Aidann jälgis kramplikult Gunardi esimest ja kõige tähtsamat reeglit - ära vaata rahvast . Maagiaetendust andes tuleb tegelda ainult oma trikiga ja mitte piiluda publikut . Peale selle oli Gunardil veel kaks kuldreeglit - ära kunagi korda oma trikki samale vaatajaskonnale ning ära iialgi avalda triki saladust . Rico trikid tulega - need , mis rahvast kõige enam juubeldama panid - olid Aidanni teenindada . Tema assisteeris Ricot , numbrite vahepeal rääkis Gunard rahvale Rico müstilistest tegudest . Palju seal teha polnud , ent tuli olla kiire , osav ja tähelepanelik . Näiteks kummardus Rico hetkeks ja sel momendil võttis ta , tõstes käe korraks suu juurde , sealt välja pähklikoore , mille sees oli tulikuum segu . Läbi selle hingates paiskusidki tema suust tulejoad . Kõike tuli teha hoolsalt ning sundimatult , nagu näiteks poetada Ricole tilluke topsike sulavahaga , mida artist määris märkamatult keelele , et seejärel tuld neelata . Laval teadma täpselt iga oma liigutust ja olema kindel , et kõik õnnestub . Ja see teadmine tuleb ainult igapäevasest harjutamisest , uskumisest oma oskustesse ja õnnest . Viimast ei asenda miski . Ent kui Aidann plaksutamise peale kummardas , et Ricol oleks aega peita taskurätikusse justkui põlevana söödud tulekivi , lasi ta hetkeks silmad üle rahvahulga käia . Ja ta nägi silmi , mis ei naernud . Need olid päris tagareas , nukrad silmad , mis vaatasid ükskõikselt ja ei naernud . Ta jõudis ka näha , et need kuulusid ühele tüdrukule . Ja samal hetkel mõistis Aidann , et oli pilgu liiga kauaks tüdrukule suunanud . " Aidann ! " sisistas Rico ja pani suu kinni . Poiss tõstis pilgu ja lasi taskurätikusse keeratud väävlikivi endale pihku libistada . Aga tegelikult läks neil tõesti hästi . Rahvas juubeldas , karjus vaimustusest ning Aidann ja Catarina kogusid kokku kaks kukrutäit raha - üle lugedes oli seal nelikümmend seitse keisri marka , viisteist vana hõbetaalrit ja kamaluga veeringuid . Nad poleks oodanudki , et nii kenasti läheb . Järgmisel päeval oli raskem , sest Gunardi kindel nõudmine oli , et samu trikke teist korda enam ei tehtaks . Nii et Bartholomeos võis sel päeval rahulikult heina nosida ja tuvipuuris jäi üks emalind ellu . Aga Rico teadis lugematuid trikke tulega ja Gunard kärkis Catarina peale niikaua , kuni too lubaski seljavalule vaatamata end pooleks saagida , ning õhtuks oli neil sada marka koos . Vahimeestest polnud kummalgi päeval märki ja neid naeruta silmi Aidann enam ei näinud . Kolmandal päeval pakkisid nad oma kraami kokku , söötsid ja jootsid hobuseid . Õhtuks olid nad nii väsinud , et otsustasid vaid linnaveerele liikuda , kus ikka veel suitsesid lõkked , sest rahvas pidas tantsu- ja laulupidu , ning seal ööbida . Vankrid seati kõrvuti , keskele püstitasid nemadki lõkke , Rico kadus kogu ööks külatüdrukutega lõbutsema , Gunard hankis kuskilt veinilähkri , Catarina torises oma vanamehe peale , kuni lõpuks lõi käega ja kobis magama . Kõik oli nii nagu alati . Aidann valvas tuld ja oli Gunardile vestluskaaslaseks , kuigi saatis igatsevaid pilke taamal kumavate tulede poole ja kuulas pillimängu . " Millal me keisrilinna läheme ? " küsis Aidann lõpuks ja liigutas lõkkes hagu , nii et sädemed lendasid . " Sa räägid sellest alati , aga me ei asu kunagi sinnapoole teele . " " Ma pole veel valmis , " ohkas Gunard . " Me peame sinna minnes pääsema Tema Kõrguse juurde pidustustele . Selleks korraldavad nad ülevaatamisi . Ja sinna lähevad parimad . Ainult üksikud valitakse välja . Ei , me pole veel küpsed . " " Mina pole küll meist paremaid näinud , " arvas Aidann . " Aga nad on olemas ! Mitte siin laadaplatsil , vaid õukondades . Meidki valitakse kunagi , kui ma mõtlen välja veel mõned trikid , mis neid tummaks löövad . " " Või õpime me kunagi päris võlukunsti ... " " See ongi päris võlukunst , poja . Ainus ja päris . Pea alati meeles , et kui nad naeravad ja raha annavad , siis on see päris . " " Ma olen mõelnud , " ütles Aidann ettevaatlikult , " et kui meil poleks seda kurbmängu , äkki siis naeravad nad rohkem ? " " Mitte mingil juhul ! " hüüatas Gunard . " Sa ära mõtle selliseid lollusi ! Kõigepealt tahavad nad nutta - nad tuleb nutma panna - ja siis on naer kergem valla pääsema . Meie tugevus on selles , et kasutame kurbmängus võlutrikke , seda ei tee keegi teine . Aga ikka pole me veel piisavalt head , et keisrikoja ette ilmuda . " Ja sel hetkel köhatas keegi nende selja taga . Nad ei olnud kuulnud , et keegi oleks lähenenud , ent küllap mattis lõkke praksumine ja muusika kära võõra lähenemise hääled . Nüüd pöörasid poiss ja vanamees ennast kiirelt ümber ja jõllitasid tulnukat . See oli keskeas mees , kes kandis aadliku rõivaid - põlvini ulatuvat uhkete krookvarrukatega ererohelist ürpi , musti sametpükse ja nahast ratsasaapaid . Tal olid õrnalt hallid juuksed , mis hoidsid raamina pea ligi ja näo ümber , väike kikkhabe ja paabulinnusulega barett . Mees lihtsalt seisis ja ütles : " Ma nägin teie etendust . Mulle meeldis see . " " See on teist väga suuremeelne , isand , " kogeles Gunard ja ajas ennast Aidanni kaasa tõmmates püsti . " Ei põrmugi , " vastas mees . Tal oli kalk ja jäine hääl . " Mulle lihtsalt meeldis see . " " Me täname aulist isandat , " kogeles Gunard , olles silmanähtavalt kõrgest soost võõra ilmumisest jahmunud , ja üritas kummardada . See kukkus tal hädiselt välja . " Siit kolme päevatee kaugusel on parun Van Broughteni loss , " sõnas tundmatu . " Sõita tuleb otse kuni Scremsi jõeni , sealt läbi metsa läände . Parun armastab väga maagiat ja kurbmänge . Ja tal on praegu igav . Teevaevad katab see . " Ta osutas kindas käega oma jalge ette rohule , kus lebas kõhukas kukkur . Nad polnud seda varem märganud . " Ma ... ma ei oska Tema Kõrgeausust küllalt tänada . " Gunard proovis jälle kummardada . " Me oleme vaid vääritud koomuskitegijad , kes kindlasti pole nii suurt au ära teeninud ... " " Me kohtume Broughtenis , " lõikas mees vahele . " Parun on teie üle väga rõõmus . " Siis ta noogutas , seisis nagu järele mõeldes , kas on kõik vajaliku öelnud , noogutas taas oma sõnade kinnituseks , keeras väärikalt ümber , astus vankrite vahelt karjamaa poole ja viivu pärast neelas pimedus ta endasse . Sama äkki , nagu ta oli ilmunud , ta ka kadus . Gunard , kes kindlasti oleks tahtnud veel midagi öelda , kokutas ainult ja pomises midagi enda ette , lõpuks tõstis maast kukru ja sõlmas selle lahti . " Püha jumalaema , " sosistas ta siis , kui lasi mündid pihkudele voolata , " sa saatana siiruviiruline perseauk ... Me oleme rikkad ! Kristuse haavad , me oleme rikkad ! Rikkad ! " " Kuidas ? " küsis Aidann ja astus lähemale , et kõlisevaid münte vaadata . " Siin on ju ... tuhat kuradit , siin on ju terve varandus , Catarina , CATARINA ! " Seda seal oli . Mitte küll uued keisrimargad , ent kena kuhil vanu hõbetaalreid ometi , markadesse ümberrehkendatult paarsada kindlasti . See tähendas uusi hobuseid ja vankreid , see tähendas muretut talve , see tähendas veel paljutki . " Mida sa karjud , vana loom ? " Catarina ilmus öösärgis vankrilävele . " Sa vaata ainult ! " hüüdis Gunard ja tõttas oma naisele kukrut näitama . Rohkem sel ööl Aidann Gunardit ei näinud . Ta istus lõkke ääres ja mõtles , kas temagi nii rõõmustada mõistab . Raha oli muidugi tore ja alati tarvilik . Õieti oligi ju raha see , mille pärast nad vankritega mööda maad liikusid ja oma trikke õppisid ning näitasid . Raha - teenistus , eluspüsimine , söök , jook , ulualune . Ja siis jälle rännak . Uue rahani . Aidann mõtiskles , et mida Gunard siis teeks , kui teeniks korraga nii palju raha , et ta ei peaks enam ringi rändama . Kas tõesti loobub ta siis oma teatrist ja elab mugavalt kusagil lossis ? On's see tema unistus ? Kas Gunard jääb rahule rikkusega , kui ta pole leiutanud uusi trikke , pole oma kurbmängu lõpuni mõelnud ega täiuslikkuseni viinud ? Ta ei teadnud vastuseid , ükskõik kui väga ka ei püüdnud neid leida . Gunard on vana ja ilmselt rahuldub oma unistuse täitumisega - ja ilmselt on ta selle ka ära teeninud . Ent jääb veel Aidanni enda unistus . Tõeline maagia peab olemas olema ! Imeteod peavad olema võimalikud ka ilma sulavaha , fosforilahuse , käteosavuse ja silmamoondtamisteta . Ja seda uskusid ka Vahimehed - pidid uskuma , sest miks muidu võlukunstnikke kardeti ? Aga seda Aidann veel ei mõistnud , kust läheb piir imede ning kurja nõidumise vahel . Mõnikord , kui Gunard oli päris kindel , et Vahimehi pole läheduses , rääkis ta etenduse ajal Egiptuse nõiast Dedist , rääkis , mis imetrikke oli see mees teinud , ja tihti tabas Aidann oma kasuisa häälest ka teatava aukartuse ja harduse . Millegipärast tõi Vahimeestele mõtlemine meelde öise külalise . Poiss istus ja üritas meenutada , mis selle üliku juures oli talle imelik tundunud . Ühtäkki ta taipas ... Ja lõkkesoojast hoolimata tundis Aidann külmavärinaid . Ta oli harjunud võõraste puhul alati nende silmi vaatama ; oli õppinud neist naeru või selle puudumist otsima . Silmad on hinge ja mõtlemise peegel - nii oli Gunard õpetanud . Aidann ei teadnud , mida pidi ta arvama nendest silmadest , milles tegelikult polnud ei naeru ega naeru puudumist , silmadest , milles polnud mitte midagi . Silmadest , mis ei pilkunud . II Grethel Hommikul hakkas vihma sadama , sellist tihedat ja sumbset seenevihma , mis ei teinud õieti märjaks , vaid rippus hägusalt uduse loorina karjamaa kohal , pakkudes ometi värskust ja ühtlasi kuulutust lähenevast sügisest . Teele asusid nad varavalges , kui Rico oli saanud magada vaid mõned tunnid ja Gunardki paistis kuidagi unine ja räämas . Catarina seevastu oli lausa värskus ise , kamandas laagriplatsil , kuidas hobuseid rakendada , ja lõkerdas naerda . Aidann imestas , mis pannud oli mammi seljavalu unustama ja nii hoogsalt tegutsema . Küllap oli see raha , millest Gunard oli talle öösel rääkinud . Ja Ricogi kargas rõõmust õhku , nipsutas sõrmi ja kuulutas , et nüüd ei topi ta mitu päeva vastikut vaha oma keelele , kui selline summa on koju tulnud . Ähkides tuletas Gunard talle meelde , et see on alles ettemaks ja suuremad rahad ootavad neid Van Broughteni lossis . " Kes see oli , kes käis ? " uuris Rico . " Mõni kannupoiss või ? " " Ei , mitte , " arvas Gunard . " Pigem mõni koja-aadlik . Ta oli harjunud käskima . " " Noh , me maandume , et sellise rahahunniku otsa käskimatagi , " hõiskas Rico . " Tal olid kum ... " alustas Aidann . " Lossides ei ole mingeid Vahimehi , " ütles Gunard Aidannile tähelepanu pööramata . " Seal ehk teeksime selle triki saatana sabaga ? Kui tollele parunile sellised asjad meeldivad , siis sabatrikk peaks talle iseäranis meele järele olema . " Saatan ise oli selle triki juures täiesti kõrvaline tegelane . Kogu lugu seisnes sabas , selle näilises tükkideks lõikamises , mille maa-alune isand nõiasõnadega jälle terveks kasvatas . Rico etendas saatanat , punases ürbis ja hõõguvate sarvedega - ühe nendest võttis ta vahepeal peast ära . Raudsarved kinnitusid kapuutsi all kantavale raudkiivrile , mida muidugi polnud näha . Saba lõikamine oli kõige lihtsam pettetrikk ja käteosavus , vanakurja enda nägemine oli aga lihtsamale rahvale alati nii vapustav , et isegi käteosavust ei pidanud eriti varjama . Saatanaks riietatud Rico õhkas vahepeal suust tuld , läbi pähklikoore iseenesestki mõista . Tegelikult oli see üks Rico lemmiknumbreid , kuid Vahimeeste tõttu ei saanud ta seda tihti esitada . Pole enam vanad ajad , rääkis Gunard ikka , mil Kümme Saatanat oli iga etenduse tõmbenumber ja seda lavastati üle kogu maa . Tavaliselt olid saatanad rumalad ja lasid end haneks tõmmata . Gunardki oli noorena ühte mänginud , kuni hakkas maagiat õppima ja leidis , et selle abil saaks saatanat palju mõjuvaks muuta . Genterdam jäi vihmas ja udus selja taha , jälle oli Võluteater teel , ent sedapuhku väga ülevas meeleolus . Aidann loksus teises vankris , Rico hoidis ohje . Poiss mõtles endiselt öisele külalisele ja sellele , kas mitte lõkke heidetud varjud talle vingerpussi ei mänginud . Ta üritas oma lauge pilkumata hoida , kuni pisarad silmanägemise ähmastasid . Lõpuks uinutas vankrirataste ühtlane vura ta unele . Temagi polnud ju öösel palju magada saanud . Gunard konutas juhtvankris , juhtis hobust ja võitles samuti pealetükkiva unega . Ta ninasõõrmeis oli endiselt raha lõhn , see lummas meeli ja tegi korraga kõik nii kergeks ja rõõmsaks . Nagu oli teinud ka Catarina , kes seljavalu ootamatu kadumise pärast end kümmekond aastat nooremana tundis . Ta võiks seda sagedamini tunda , mõtles Gunard , kohe väga palju sagedamini , kõigi pühakute nimel . Vankrid veeresid aeglaselt , tee oli kitsas nagu siinkandis ikka . Alles Alam-Antrauschist välja jõudes , lõuna poole , seal hakkavad nad laiemaks muutuma , nii et kaks vankrit saavad üksteisest mööduda ning porigi ei uputa . Mitte kaugel Genterdami heinamaadest , kohe maantee ääres enne väiksemat silda paistis , justkui oleks udu sees kaks kogu . Nad seisid ja ootasid . Mingid kerjused , mõtles Gunard . Noh , mõne krossi võiks neile isegi visata . Öeldakse , et see toob õnne . Oma rõõmu tuleb teistegagi jagada . " Ptruu ! " hõikas ta , kui vankrid tee ääres seisjatega kohakuti jõudsid ; esimene , kogukam neist oli tõstnud käe , et vankreid peatada . See oli naine ja ähmaselt oleks mehele nagu meenunud , et kas ta neid näojooni mitte Genterdami rahvahulgast ei mäletanud . Aga ta ei kartnud midagi , tema hing oli lustlik ja sel päeval tahtis ta kõigile head teha . Naine ja tüdruk - sest teine seisja oli tõepoolest nooreohtu tütarlaps - astusid ebalevalt vankritele lähemale . " Mis nüüd , " hüüdis Rico tagumisest vankrist , " miks me peatusime ? " Ilmselt oli ta tukkuma jäänud ja vana ruun astus vaguralt esimese vankri jälgedes . " Mis teil mureks , head inimesed ? " küsis Gunard . Naine oli rohmakais linaseis talupojarõivais , mille peale oli hommikujaheduse peletamiseks villane rätik heidetud . Peas kandis ta musta tanu . Tema nägu oli sügavalt kurb ja murelik , hiljuti nutetud pisarad polnud veel jõudnud kuivadagi , kui juba uued silmanurka kogunesid . Ta astus veel sammukese , patsutas rahustavalt hobust ja kummardas Gunardile . Neiu seisis tema selja taga , seljas samasugused rõivad . Tõenäoliselt olid nad ema ja tütar . Nad hoidsid teineteisel käest kinni ja vanem naine tõmbas tüdruku voorile lähemale . " Andke andeks , et ma julgen teid peatada , " ütles naine vaikselt . " Minu nimi on Charlotte ja see on Grethel , " lisas ta tüdrukule osutades . " Me oleme Ockeghemi külast , siit lähedalt , parun Bonifacius del Rusticato talupojad . Olgu Jumal teile kaitsejaks ja püha Nicolaus teenäitajaks ! " " Aitäh heade soovide eest , naine , sedasama soovin ma teilegi , " vastas Gunard viisakalt , olles veidi üllatunud naise peenest kõnepruugist . " Me oleme maailmakuulus maag Gunard Taanl ... hmm ... " ta köhatas , " ... tähendab , mina olen Gunard Gunardi teatrist ja see on meie killavoor , mis tuleb pidustustelt Genterdami vabalinnast . " " Ma tean , " noogutas naine ja nuuksatas . " Me olime üleeile linnas ja nägime teid . " Rico hüppas tagumisest vankrist välja ja lähenes kõnelejatele . " See on Rico , " sõnas Gunard malbelt , " minu hea sõber . Kuidas me saame teile kasulikud olla , head naised ? " " Mis on , kas kerjused ? " küsis Rico ja haigutas . " Pigem , " nuuksatas naine veel kord , " on mul teatriisandatele ettepanek . " Ja hoolimata nutetud näost õhkus Charlotte'ist kindlusetunnet ja väärikust . Korraga ajas ta selja sirgu , lähenes Gunardile ja küünitas mehe poole , haarates ta kämblad oma pihkude vahele , ning ütles : " Kui ma tohin teie väärtuslikku aega hetkeks kuritarvitada , siis kõneleksin teile , miks söandasin teid peatada ja niivõrd pealetükkivalt käituda , palun . " " Meil pole kiiret , emand Charlotte , " vastas Gunard suuremeelselt . " Hea meelel kuulan sinu juttu ja ettepanekut . " Õrnalt lükkas ta naise käed eemale ja hüppas hoogsalt vankrilt maha . Kaarega hüpe ei tulnud tal kõige paremini välja , õieti oleks ta peaaegu kukkunud , sest akrobaatikas hakkas vanamees juba kohmakaks muutuma . Rico mühatas ja haigutas veel kord , kehitas siis õlgu ja kükitas teepervele . " Me nägime teie etendust ja minust oleks inetu salata , et just sellepärast me laadale läksimegi . Meie hea isand parun lubab meil laatade ajal linnas käia . Me elame külas väga vaeselt , sest minu mees hukkus õnnetul kombel aasta tagasi , jättes maha neli last - kolm tütart ja ühe poisi - ning väeti põllulapi . Mina tegelesin seni külarahvale kangakudumisega , ent nüüd pean ka põllul ise hakkama saama ja kõik lapsed toitma-katma . Grethel on neist vanim ja meheleminekueas aga mitte sellest ei tahtnud ma rääkida . " " Kas siis pole kosilasi või ? See on ju võimatu ! " küsis Gunard lõbusalt Gretheli poole pilku heites . Ent ta ei jõudnud teda õieti silmitseda , sest naine rääkis edasi . " Ma ei soovi teid tüüdata juttudega , kui raske meil on ... ilmselt saate sellest isegi aru . Minu soov ja palve on , et te Gretheli endaga kaasa võtaksite . " Rico ja Gunard võpatasid üllatusest , tahtsid midagi öelda , ent Charlotte rääkis edasi : " Ma saan aru , et minu palve on kummaline , ja tunnistan , et mulle endalegi väga valus öelda . Ja mitte ainult selles pole asi , et me väga vaesed oleme , ega selles , et ümbruskondsed noormehed minu tütart pelgavad . Me tulime vaatama teie võlukunsti ja nägime , mida soovisime . Kõrgeauline Gunard , minu tütar on sündinud ebaharilike võimetega , ta tunneb maagiat , mida mina pole tema sisse sünnitanud . Ja ütlemata kurval kombel on sellest sõna levinud ja tänu meie heale isand del Rusticatole - andku Issand talle pikka iga - on minuni jõudnud kuuldused , et Vahimeeste Ordu on Gretheli enese jaoks üles märkinud . Siinkandis on nähtud prokuraator Andreast . " " Ma ... ma ei mõista , " pomises Gunard . " Ebaharilike võimetega ? Millest sa ometi räägid , hea naine ? " " Ma palun teid , " ütles Charlotte . Ja see oli siiras ning väärikas palve . " Võtke ta kaasa ja viige siit minema . Sinna , kus on ohutum ... temasugustele ja kus poleks Vahimehi . " " Me oleme ise neile pinnuks silmas , " sõnas Gunard ebalevalt . " Viimastel aastatel pole nendest kuskil rahu ja tegelikult oleme me vaid vaesed hulkurid . " " Ma nägin teie teenistust . " Charlotte'i suunurgas väreles kurblik muie . " Te olete suur kunstnik , Gunard . Ainult vähestele on antud sellist annet ja meisterlikkust . Ja just teiesuguste juures võib Grethel ennast julgena tunda . " " Emand Charlotte , see on tõesti väga ebaharilik palve . Meil pole tõtt-öelda vajadust ... " alustas Gunard , kuid Rico katkestas ta . " Mida sa teha oskad ? " päris ta heasüdamlikul toonil Grethelilt . " Ja ütle , kas sa üldse tahad meiega tulla ? " Kõik vaatasid nüüd neiu poole . Seni oli ta vaikinud ja polnud võimalik aru saada , kuidas ta ise palvesse suhtus . Grethel oli vast seitsme-kaheksateistaastane , sihvakas , ent veidi ümarik - siiski kauni tütarlapsekehaga , mis oli hiljuti õide puhkenud , et viimased lapseea vormid naiselikele allutada . Tal olid kukla tagant patsi sõlmatud tumepruunid juuksed , väike terav nina , veidi punnis põsed ja lõual väike sünnimärk . Tüdruk oli veetlev . Isegi väga . Aga ta näoilme oli eemalolev , uhke ja kõrk . " Ma olen külas kõige parem laulja ja tantsija , " ütles neiu siis . " Kõige parem siin ümbruskonnas . " " Tahad sa üldse meiega tulla ? " kordas Rico . " Kolmkümmned marka , " vastas Grethel , " siis ma olen nõus . " " Misasja ? " kogeles Gunard ja vaatas hämmingus kordamööda Rico ja Charlotte'i poole . " Emal on raha vaja , " sõnas tüdruk rahulikult . " Muidu surevad tema ning minu väikevend ja õekesed nälga . Ma tulen teiega kaasa , kui maksate emale kolmkümmend marka . " " Isandad , " hüüdis seepeale Charlotte , " oh , ärge kuulake teda , minu süda on rahul - niivõrd kui ema süda üldse olla saab , kui te lihtsalt ta siit ära viite , ja meie saame ise hakkama . " " Ema , " katkestas Grethel , " me rääkisime sellest . Kui keegi viib oma poja meistri juurde õpipoisiks , saab ta raha . Sest meister õpetab teda ja õpipoiss teeb tööd , millest meister omakorda tulu saab . Aga peres on ühed töökäed vähem . " " Kuid sina oled ju tüdruk , " naeris Gunard . " Aga mis see loeb ? " kähvas Grethel kiiresti vastu , " tüdruk või poiss , teatril pole ju vahet . Üks poiss teil juba on , ma nägin , see , kes seal kokutas ja komberdas ning seda labast tuvitrikki tegi . Ma tulen teile õpipoisiks , kui maksate emale kolmkümmend marka . " " Oota nüüd , " naeris Rico . " Las ma mõtlen , kas ma saan kõigest õigesti aru . Sinu ema tahab sind meile anda , sest ei jõua peret üksi toita ja kardab , et Vahimehed sind kinni võtavad . Miks , seda ma ei tea . Ja sa oskad laulda ja tantsida . On tõsi , et me oleme teater ja anname etendusi , kuid lisaks sellele tegeleme ka võlukunstiga . Oma tükis saame hõlpsasti ilma tüdrukuta läbi ja laul ning tants on maagiaks nagu vähevõitu . " " Just nimelt , " lõi nüüd Gunard sekka , " me pole otsinud õpipoissi , sest üks meil juba on ja pealegi üsna andekas . Ning kuigi ma tunnen teile sügavalt kaasa , Charlotte , sest me ise ka oleme vaesema ja lihtsama rahva seast pärit , on meil keeruline tüdrukut kaasa võtta . Me pole rikkad , vankrites on ruumi vähe , me rändame ja anname etendusi - täna siin , homme seal , kunagi ei tea , mida võib homne päev tuua . " " Isand Gunard , " kummardas naine , " ma ei käi teile peale , ma ei nõua . Ma palun . Sest ma kardan , et kui mu tüdruk siia jääb , siis ühel päeval tulevad Vahimehed , võtavad ta kinni ja põletavad ära . " Mehed vakatasid kohkunult . " Jah , " ohkas naine , " minu tütart peetakse nõiaks . " " Ma olen sulle öelnud , et ära räägi niimoodi , " kihvatas Grethel , " ma pole mingi nõid ! " " Näita neile , tütreke , " ütles Charlotte ja pühkis põselt pisara . Tüdruk tahtis midagi öelda , vaatas pingsalt oma ema , siis meeste otsa , ohkas alistunult ja tõstis käe ning näitas üle teekraavi kuivanud tamme poole . Kõik jälgisid ta ettesirutatud kätt , mis hakkas kergelt värisema , ka tüdruku keha vappus , ta sulges silmad , tema laup tõmbus pingutusest higiseks , ent huuled olid kõvasti suletud . Ja siis , otsekui oleks ta endast midagi välja laadinud , vajus ta teepervele põlvili . " Vaadake ! " sosistas Charlotte . Esmalt ei saanud keegi aru , mis oli toimunud või mida tüdruk tegi , siis heitsid nad veel kord pilgu kuivanud tammele . Puu kõige ülemised oksad hingitsesid kergelt suitsu , kostis õrn praksumine , seejärel varisesid paar oksaraagu maha ja helepunane leek lahvatas puust . See toimus nii äkki , nagu oleks keegi niiske puu kiiresti kuivatanud , õliga üle valanud ja siis sellele kümnest kohast korraga tule otsa pannud . Ühtäkki oli tamme ülemine osa leekides ja üle teegi võis kuumust tunda . See kestis mõned hetked . Siis leegid kadusid , nagu poleks neid olnudki . Ainult aurav suitsuvine ja mitu mahalangenud söestunud oksa andsid tunnistust sellest , mis oli puuga juhtunud . Gunard ja Rico sööstsid üle teekraavi . Nagu kokkulepitult haarasid nad maast mõned söestunud ja kohati veel hõõguvad oksad , tõstsid need üles ja nuusutasid . See polnud võimalik ! On mitu moodust , kuidas asju eemalt põlema süüdata , kuid see kõik on ainult silmapete , illusioon . Kõik koomuskitegijad teavad , et enne tuleb põletatavad asjad töödelda - näiteks fosforiga - , kuid see jätab jälje . Ilmselt olid mõlemad mehed jõudnud mõelda ka tõrvale või mõnele põlevale õlile , kuid nad polnud tüdruku liigutustes midagi kahtlustusväärset märganud . Ja kui nad oma hämmingus pilgud taas naiste poole pöörasid , nägid nad neid läbi leekide . Vankrite ees , otse tee peal olevast porilombist tõusis tulejuga , mis lahvatas ligi inimesekõrguselt üles , vahetas siis mitu korda värvi , muutudes erepunasest lillaks , oranžiks , roosakaks ja lõpuks taevasiniseks . Siis leek kustus , ent mitte vette ja sisinaga , vaid iseenesest . " Ta oskab niisugust asja ka , " sõnas Charlotte vaikselt . " Ja ma ei tea , mida kõike veel . Ta ise ka ei tea . Nüüd mõistate , et Võluteatris peetakse neid oskusi vaid silmamoonduseks ja kavaldamiseks . Siin ümbruskonnas aga teatakse , et Grethel teeb seda kõike iseenesest . " " Kas , kas , " kogeles hämmingus Gunard , " tüdruk ei saa siis neid võimeid vaka all hoida ? " " Liiga paljud teavad juba , " vastas naine . " Vahimehed teavad . Keegi ei võta teda enda juurde . " " Ja teda otsib prokuraator , " lisas Rico ja naeratas . " Otsi parem kolmkümmend marka , Gunard . Teist korda saatus meile sellist võimalust ei paku . " Grethel toetas ennast vastu vankrit . Oli näha , et tüdruk oli kurnatud , ta otsaees olid külmad higipiisad ja silmis roidunud läige . Ta hingeldas raskelt ja värises . " See on võimatu , " hüüdis Gunard . " Seda ei saa olla ! " " Ma kardan tema pärast , " vastas Charlotte . " Hoidke teda hästi ! " Seepeale puhkes ta nutma , jooksis oma tütre juurde , kallistas ja kaisutas teda . " Ema , emake , " soigus tütar ja ta käed klammerdusid Charlotte'i kaela ümber . " Ära räägi midagi , Grete , nii on parem , me oleme selle juba otsustanud . " Mehed seisid juhmilt , vaatasid ema ja tütart ja siis teineteisele otsa . " Me peaksime Catarinaga nõu pidama , " pomises Gunard segaduses . " Äkki ta arvab , et ... " " Ta arvab , et sa oled puruloll , kui tüdrukut üles ei korja , " ütles Rico vaikselt . " Ma olen kuulnud , et seda sorti asjad on võimalikud , ent pole neid kunagi näinud . See ongi tõeline maagia , Gunard . Maailm on lõpmatult mitmekesine . " Aga Gunard ronis siiski vankrisse , kolistas seal veidi ringi ja mõne aja pärast naasis unise Catarinaga . Too laskus ettevaatlikult alla ja siis oli seal juba kolm nutvat ja kallistavat naist . " Mis sa arvad , on ta tõesti nõid või ? " küsis Gunard Ricolt . Rico kehitas õlgu . " Ta oskab midagi , mida meie ei oska . Me ei oska isegi ette kujutada , kuidas on see võimalik . Navareses elas kunagi naine , kes oskas otse õhust ja mittemillestki endale lilli kätte võluda . Isegi talvel . Ma olen seda ise näinud . Ja keegi ei öelnud , et ta on nõid , seda peeti imeks ja tema juures käidi palverännakkutel . Siis oli üks mees Werenbergis , kes oskas pilguga asju liigutada . Sellised võimed on olemas , Gunard . " " Me võime ta ju kaasa võtta , ent Vahimehed ? " " Sina otsustad , Gunard , sina . See on sinu teater . " " Ma olen täna nii helde , " ohkas vanamees , " ja ma olen vist juba otsustanud . " Rico naeratas . " Mõtle Aidanni peale ka , " soovitas ta siis . " Sina oled juba vana , Gunard , aga mina ju näen , kui üksik poiss on . Talle on seltsilist vaja . " " Tüdruk on temast ju mõnevõrra vanem ? " " Mõne aasta pärast ei tähenda see enam midagi . " " See on halb , " ohkas Gunard . " Kuidas ka ei läheks , nii- või naamoodi , ei tule sellest midagi head . " " Miks siis ? " " Kui nad sobivad , siis saame me teatrisse armastajad , kui mitte , siis ühe murtud südame . Kummalgi juhul ei tee see etendustele head . " " Selle vastu me ei saa , Gunard , see on saatus . " Ja siis ladus Gunard Charlotte'ile kolmkümmend marka peo peale , nad kaisutasid kõik läbisegi üksteist , valati veel mõned pisarad , kusjuures Catarina paistis selle tegevuse juures iseäranis silma , ja killavoor asus taas teele . Veel kaua seisis Charlotte teepervel , lehvitas ja vaatas vankritele järele . Umbes aasta pärast pidid nad Genterdami tagasi tulema ja siis lubas Grethel emale tuua palju kingitusi kaugetest maadest . Gunard pani tüdruku tagumisse vankrisse , mida juhtis Rico ja milles norskas Aidann . Vanamees mõtles , et ilmselt tuleb nüüd palju ümber korraldada , võib-olla peaks elamise suures vankris koomale tõmbama või koguni uue vankri ostma . Aga siis meenus talle parun Van Broughteni pakkumine ja tema suu tõmbus naerule . Kas lõpuks ometi hakkavad tema unistused täide minema ? Juba ammu ei lugenud Gunard aastaid , mil ta oli vankrites mööda maid ringi sõitnud ja etendusi andnud . Temasuguseid oli palju . Ja ikka juhtus , et kõige andekamad ja vahest õnnelikumadki sattusid mõne aadlimehe juurde . Seal lossides oli õnnis elu ! Sul on omad kambrid ja kindel palk , sa esined pidustustel ja sul saab olema palju raamatuid . Oli hulgaliselt aadlikke , kes soovisid endale isiklikku näitetruppi . Neid hüüti metseenideks . Ent neid oli raske leida ja tavaliselt eelistasid metseenid linnadest ja koolidest tulnud kunstnikke , mitte maad mööda ringi liikuvaid vanderselle . Aga õnn on pöörane ja etteaimamatu asi . Ehk toob see tüdruk meile õnne , mõtles Gunard . See süütaja-tüdruk . Ja alles nüüd , kui mees iseenesest süttinud kuivanud tamme peale mõtles , tundis ta esmakordselt külmavärinaid . Ka Aidann tagumises vankris tundis külmavappeid . Läbi une oli ta tajunud , et vankrid vahepeal seisid , kuid ta ei pööranud sellele suuremat tähelepanu . Nüüd ühes virgumisega taipas ta , et tal on külm . Järgmiseks sai ta aru , et tal ei ole enam tekki peal . Poiss haigutas ja tegi silmad lahti . Ta nägi oma tekki , mis oli seletamatul kombel vankri teise otsa sattunud ja mingi olevuse enda alla matnud . Unesegaselt hõõrus Aidann silmi ja nägi üht võõrast nägu teda teki alt piidlemas . Samal hetkel tundis ta ära need silmad , mis olid üleeile linnaväljakul nende etendust jälginud . Silmad , mis ei naernud . Tüdruk oli end vankri teises nurgas teki all kerra tõmmanud ja jälgis nipsakal pilgul tema ärkamist . " Hei , " ütles Aidann , " see on minu tekk . " Ja mõtles , et küllap nad sellepärast vahepeal seisidki , et tüdruk peale võtta . Ilmselt palus ta küüti ja maksis mõne krossi . Mis polnud muidugi piisav põhjus , et tema tekk pihta panna . " Mul oli külm , " teatas tüdruk napilt . " Minul on ka , " märkis Aidann . " Mis sa teed siin üldse ? " " Sõidan vankris , ei näe või ? " " Sind võeti vahepeal peale , eks ? " Selle iseenesestmõistetava oletuse peale ei arvanud tüdruk midagi . Pööras vaid pilgu lakke , pilgutas silmi ja ohkas . Aidann ei osanud samuti midagi öelda . Ta ajas ennast püsti ja ronis vankrisisemusest välja esiistmele Rico kõrvale . " Kuule , te võtsite mingi plika peale ? " küsis ta Rico käest . Too oli ilmselt mõtteisse vajunud ja Aidanni ilmumise peale lausa võpatas . Õues tibutas endiselt vihma ja taevas oli ühtlaselt hallide pilvedega kaetud . Tuul undas vaikselt ja oli jahe . " Me teeme lõuna ajal peatuse , Aidann , ja siis arutame seda tüdruku asja , " sõnas Rico . " Me otsustasime ta kaasa võtta ja esialgu jääb ta meie vankrisse . Eks pärast näe . " Aidann ei saanud millestki aru . " Kaugele ta siis sõidab ? " küsis ta üllatunult . " Räägime sellest hiljem , eks. Mine saa parem temaga vahepeal tuttavaks . " " Ausalt öelda pole mul selleks eriti aega ! " kuulutas Aidann uhkelt . " Ja kui ta tahab kaasa sõita , siis olgu viisakas ja ärgu krabagu võõraid tekke . " " Kui naisterahval on külm , peab meesterahvas talle oma teki loovutama , " ütles Rico . " Vaat see ongi viisakus . " " Hea küll , aga ta oleks võinud vähemalt küsida . " " Ära ole temaga tõre , poiss , " manitses Rico , kuid tema hääl kõlas kuidagi õõnsalt ja nukralt . Murelikult . Aidann kiikas avausest sisse ja nägi , et tüdruk oli ennast veel rohkem kerra tõmmanud . Ilmselt ta magas . Poiss sättis end pukiistmel Rico kõrvale , toetas küünarnukid põlvedele , pani pea kätele ja jäi mõtlikult vait . Rico laotas talle oma mantli õlgadele . Nad logistasid mööda kitsast teed lõuna suunas , kahele poole jäid põllud , millelt oli vili hiljuti koristatud ja mille kohal kraaksusid parvedena varesed . Eespool sinetas metsaviirg ja vasakult paistsid veel Genterdami tornid . Niimoodi vaikides sõitsid nad mitu tundi , kuni läbisid tiheda männimetsa . Aidann mõtles tegelikult rohkem öisele külalisele kui võõrale tüdrukule taga vankris . See mees oli toonud neile raha , palju raha , ent ometi oli tema juures midagi häirivat . Mitte ainult et ta silmad ei pilkunud , midagi oli veel , kuid Aidann ei suutnud sellest aru saada . Talle ei olnud see mees meeldinud . Lõpuks hakkas tühi kõht tunda andma . " Millal me peatume , Rico ? " " Üsna varsti , ma arvan . Kui Gunard pole tukkuma jäänud . " Aidann ronis taas vankrisisemusse , sest lähenev lõunaaeg tähendas sedagi , et ta pidi oma hoolealuseid toitma . Ta läks tuvipuuri juurde - sinna olid jäänud ainult üks lind - ja poetas talle teri . Siis tõmbas ta riiulilt kasti isand Bartholomeusega , sügas jänku kõrvatagust , kallas seinal rippuvast ämbrist talle tassi vett , kraapis kokku öö jooksul tekkinud musta ja heitis selle vankrikatte vahelt välja . Kui nad peatuvad , korjab ta jänesele värskeid võilillelehti . Või õigupoolest võiks seda nende uus reisija teha , turgatas talle pähe . Ta vaatas nurga poole , kus tüdruk magas . Ent ta ei maganudki . Endiselt teki all kühmus , olid ta silmad avatud ja ta jälgis veidi tehtult üleoleva muigega poisi toimetamisi . " Ma arvasin , et sa magad , " ütles Aidann . " Aga ma ei maganud , " kostis tüdruk . " Sul on loomad ? " " Oh , mul on siin palju muudki , " vastas Aidann . " Üldiselt on see teatrivanker ja kõik , mida sa siin näed , kuulub varustuse hulka . See on väga keeruline ja ma ei hakkagi sulle parem rääkima , milleks mida tarvitatakse , sa ei saaks niikuinii aru . " " Ära näe parem vaeva , jah . Mind ei huvita teie hookus-pookus . " " See on maagia , " teatas Aidann uhkelt . " Võlukunst . Tõsine asi üldiselt . Parem , kui sa siin midagi ei näpi . " " Ära käsuta mind ! " nähvas tüdruk . " Sa oled veel liiga juntsu , et mind käsutada . " " Kuule , see on minu vanker ! " Kuid tüdruk ei pidanud vajalikuks vaielda . Ta näitas hoopis käega nööri otsas rippuvale ämbrile . " Anna mulle parem juua ! " Aidann valas kopsikusse vett ja ulatas tüdrukule . Alles siis sai ta aru , et teda oli jälle käsutatud , ja ta pöördus mossitades ümber . Tüdruk jõi pikkade sõõmudega . Aidann oli harjumusest terve kruusi täis valanud , aga tüdruk jõi selle tilgatumaks . Kui ta kruusi tagasi võttis puutusid nende sõrmed korraks kokku ja poiss imestas , kuidas näitsik nii kuum on . Ta oleks nagu sõrmedega üle ahju tõmmanud . Küllap tal hakkas teki all palav , mõtles Aidann . Mõnules siin soojas , sel ajal kui teised pidid külmetama . Siis istus ta oma põhukotile ja vaatas tüdrukut . Päris kenake , mõtles ta . Minust muidugi vanem , kuid ikkagi kenake . Tüdruk kiikas samuti tema poole , ja nagu oleks siis poisi pilgust midagi välja lugenud , turtsatas . Aga äkki oli ta hääl lahkem . " Sa pole varem naisterahvast nii lähedalt näinud või ? " " Häh ! Ma olen selliseid asju näinud , mida sina ei oskaks ettegi kujutada . " " Ma ei kujutagi asju ette . " Selle peale ei osanud Aidann midagi öelda . Aga ei suutnud ka pilku tüdruku näost lahti kiskuda . " Ma olen Grethel , muide , " ütles neiu äkki . " Mis sinu nimi on ? " " Aidann . " " Tähendab see ka midagi ? " " Ma ei teagi . Gunard pani mulle selle nime . Pead tema käest küsima . " " Ma niisama küsisin . Tegelikult see mind ei huvita . " " Ahah , " ütles Aidann ja tundis , et tahab süüa . Tegelikult tundis ta ennast kuidagi kohmetult ja abitult . Ja et seda varjata , ütles : " Ma olen palju tüdrukuid tundnud tegelikult . Ja lähedalt ka . Me rändame rohkesti ringi , tead , ja igas suuremas linnas satud ikka mõne piigaga kokku . Ma ei jõuaks neid kõiki üleski lugeda . Aga pole aega nendega jännata , me reisime ju kohe edasi . " " Kuid mis sa siis teeksid , kui ei peaks edasi rändama ? Siis , kui sa nendega jändaksid ? " " Noh , mida ikka tehakse , " viskas Aidann hooletult . " Küll ma juba tean , mida tehakse . Igasugu sehkendamist . Aga mul pole tõesti viitsimist selle kõigega vaeva näha . Kõik need jalutamised , kallistamised ja laulatamised . Ma olen tõsine inimene , näitleja ja võlukunstnik . " Et ta ei hakkaks siin endast teab mida arvama , lisas ta mõttes . Aga tüdruk puhkes hoopis naerma ja hüüdis : " Sa oled üks naljatilk , tõesõna , Aidann . Ma tahaks tõesti näha seda tüdrukut , kes sinuga jalutaks , kallistaks ja laulataks . " " Häh , ma võin sulle neid linnades karjade viisi näidata , kui tahad . Piisab , kui sa vilepilli mängid ja natuke maagiat teed , ja juba nad jooksevad sulle järele nagu koerad karjusele . " " Ma tahaks seda tõesti näha , Aidann . Järgmises linnas puhu sina oma vilet ja ma arvan , et pigem jooksevad nad sellepeale minema ja ei jää enne seisma , kui see hääl on neil kõrvust kadunud . " " Vaat seda sa küll näha ei saa , uhke plika ! " käratas Aidann pahaselt . " Minusuguste võlukunstnike peale jooksevad nad kokku ja siis ... " " Ja siis ? Mis siis juhtub ? " lõkerdas Grethel . " Kui sa ise ei tea , siis jutustama ma sulle ka ei hakka , " teatas Aidann ja ronis tagasi Rico juurde . " Said tuttavaks ? " uuris Rico . " Ta nimi on Grethel , " teatas Aidann . " Ja uhkust täis nagu mõni krahvitütar . Harjunud käsutama . " " Ma arvan hoopis , et ta on väga õnnetu , " ohkas Rico . " Aga eks sa hiljem kuuled lähemalt . " Varsti keerasidki nad teelt kõrvale ja tegid puhkepausi . Aidann jõudis märgata , et nii Gunard kui Catarina olid kuidagi veidra mõttessevajunud ilmega , nii erinevad öisest rõõmust saadud raha üle . Ja mõistis , et kuidagi on see Gretheliga seotud . Aidann rakendas hobused lahti , viis nad jõe äärde jooma , Rico tegi lõkke ja Catarina hakkas suppi keetma . Naine oli linnast rohkesti toiduaineid kaasa ostnud , isegi suitsusinki ja juustu , mida nad päris iga päev ei söönud . Aga kõik see toimus kummalises vaikimises ja selgusetuses . Kui nad söönud olid - ja sedagi tegi Grethel erilise isuga - istusid nad katla ümber , Gunard lasi veinilähkri ringi käima ja ütles : " Et meil tuleks nüüd väheke oma tegemisi arutada . Ilmselt oled sa , Aidann , juba Gretheliga sõbraks saanud . Asjalood on nii , et tema kuulub tänasest meie truppi . " Ja vanamees seletas lühidalt , kuidas nii oli juhtunud . Aidann oli sõnatu . " Sa oled siis nõid ? " hüüdis ta lõpuks ja nihkus tüdrukust veidi eemale . " Ma arvan , et on õigem , kui kutsume teda lihtsalt Gretheliks , " sõnas Rico . " Ma olengi Grethel , " nähvas tüdruk . " Pole kunagi midagi muud olnud . " " Grethel , muidugi , " lisas ka Gunard . " Ja vaid Gretheliks sa meie jaoks jäädki . Parem on igasugu muid sõnu vältida . Kuid räägi meile endast , et kuidas sa seda teed - süütad asju , ma mõtlen . " " Ma ei tea , " kehitas tüdruk õlgu . " Ma mõnikord lihtsalt tahan , et midagi põlema hakkaks ja see hakkabki . Vahel kergemini , vahel raskemalt . " " Ja kaua on see nii juba olnud ? " " Kaua . Lapsest saadik . Vist alates sellest ajast , kui ma teada sain , mis on tuli . Et see annab sooja ja võib ka haiget teha . " " Nii et sa pole seda õppinud ? " päris Gunard edasi . " Ei . Ehk veidi harjutanud . Kui ma vihastan või mind ehmatatakse , võib mõnikord midagi iseenesest põlema minna , ma ei peagi selle peale mõtlema . Ma olen nüüd proovinud vihastumisest hoiduda , ent kui see mõnikord siiski juhtub , mõtlen millelegi väga külmale . " " Ja kui kaugel need asjad peavad sinust olema ? " " Lähedal . Ma pean neid nägema . Ja tundma kuidagi . Ma ei oska seda seletada . " " Püüa siiski . Mida sa pead tundma ? " " Noh , need peavad olema elutud asjad . Nagu surnud või nii . See tamm , mille ma süütasin , oli ju kuivanud . Seal polnud elu ja ma tundsin seda . Ja vesi ... vesi võib ka põleda . " Catarina lõi selle peale risti ette ja ohkas ehmunult . Rico ja Gunard vahetasid sõnatuid pilke . Lõpuks sõnas viimane : " Kas sa põletad midagi , Grethel , või sa lihtsalt süütad kuskil tule , mis põleb iseenesest ? " " Ma ei tea . See peab olema elutu asi . " " Kas inimene ... kas sa saad inimest süüdata ? " Tüdruk võpatas , silus oma juukseid ja pilgutas kiiresti silmi justkui midagi meenutades . " Ei , " lausus ta kindlalt . " Ma ei saa inimest süüdata . " " Tead sa seda päris kindlasti ? " " Ma ... ma tean seda . " " Sa oled siis proovinud ? " " Ei ! " Grethel peaaegu karjatas . " Ma ei proovinud , ma ... ei mõelnud sellele üldse , ma kartsin ! " Ja ta kattis näo kätega , et varjata nuukseid . Aidann oli sellest muutusest ehmunud . Korraga nägi ta enda kõrval üht tavalist tönnivat tüdrukut , keda miski oli hirmutanud ja kelles polnud enam jälgegi Gretheli ennelõunasest pirtsakusest . " Anna andeks , Grethel , " ütles Gunard . " Ma lihtsalt küsisin , sest see tundub oluline . Rahune nüüd , palun . " Ja jällegi - nagu oleks päike pilve tagant välja tulnud - oli tüdruk endine . " Mulle tuli lihtsalt üks asi meelde , " lausus ta . " Üks halb asi . " " Sa jääd nüüd meiega . Ja me peame üksteist hästi tundma õppima . See on trupis kõige olulisem . Peame teadma , mida keegi meist oskab , peame üksteist usaldama . Mina ja Rico oleme juba üle kümne aasta koos rännanud , Aidann isegi veidi rohkem . Me õpime trikke ja anname etendusi . Aga neid oled sa näinud . Nüüd peame leidma sinule sobiva rolli , " rääkis Gunard rahulikult . " Sinu anne - nimetagem seda niimoodi - on nii erakordne , et ma ei oskagi selle kohta midagi öelda . Peale selle , et sinu ema on väga tark naisterahvas , sest meie juures on sul tõesti kõige ohutum . Muidugi peame meiegi neil segastel aegadel valvel olema , sest me pelgame Vahimehi ja üritame neid jõudumööda vältida . Seni on see õnnestunud . Praegu liigume me parun van Broughteni lossi poole , see jääb siit umbes kahe ja poole päevatee kaugusele . Tee peal peame otsustama , mida sina etendustel tegema hakkad . Praegu jääd sa Rico ja Aidanni vankrisse , seal saab taevakangast ühe vaheseina püsti panna . Hiljem , kui meil liiga kitsaks läheb , ostame kolmanda vankri . " Ja nad liikusid edasi . Nüüd oli Aidann see , kes vankrinurka tõmbus , ja Grethel läks ette Rico kõrvale istuma . Maagia on olemas , mõtles Aidann . Ma olen alati teadnud , et see on olemas , ja nüüd tuli tõeline võlukunst ise minu juurde . Kahju ainult , et selle tõi mingi ülbe plikatirts . Küll võivad ikka maailma asjad ebaõiglased olla - miks on sellised võimed ühele nähvitsale antud , aga mitte nendele , kes neid kasutada oskavad ? III Vahimeeste prokuraator Parun Bonifacius del Rusticato , Vingeraci ševaljee , Alam-Antrauschi maaisanda , Ükssarve ordeni kavaleri ja keiser Ferdinandi vasalli lossis oli sel päeval külaline . Ootamatu ja soovimatu , ent liiga kõrge positsiooniga , et tema ilmumisteate saamise järel võinuks parun jahti jätkata . Koerad olid isahirve jäljed just üles võtnud ja varsti pidi paruni amb uhke looma tema õhtusele pidusöögilauale tooma , ent teade prokuraator vend Andrease saabumisest tähendas jahi lõppu . Peapiiskop Martin Lutheri kodakondseid tuli austada ja väärikalt vastu võtta , isegi kui sa toetasid salaja paavsti selles vastikus võimumängus , millest parun Bonifacius ei tahtnud tegelikult sugugi osa võtta . Tal oli oma loss ja maad , talle polnud enam palju elada jäänud ja ta ei teadnud , mida võiks elus veel saavutada . Parun oli matnud kaks naist ja lihtsalt ootas , võttes sellest ootusest muidugi viimast , et nendega ühineda . Prokuraator oli saabunud koos kaaskonnaga , kaheksa hobust ja tõld , mille uksel oli peapiiskopi vapp . Parun oli oodanud , et kurikuulus prokuraator on temavanune , kronksus ja kuivetunud välimusega , põlevate silmade ja värisevate kätega fanaatik , et õigustada kõiki neid jutte , mida temast räägiti . Aga ta pidi pettuma , või meeldivalt üllatuma . Sest lossikabelis - just sinna oli prokuraator käskinud end lossiisandat ootama juhatada - palvetas pikka kasvu noor mees . Kui parun kabelisse sisenes , ei pööranud too pead , vaid jäi endiselt palvetama . Ta tegi seda selgel , kõlaval häälel , mitte vaikselt pomisedes . Ta kõneles selges ja puhtas alamflaami keeles , rääkis julgelt ja täpselt , otsekui tunnetades oma väärtust jumala ees . See polnud alandlik palumine , pigem võrdselt nõuküsimine ja oma pühendumusest aruandmine . Del Rusticato kabelis polnud veel keegi kohalikus keeles palvetanud , sest parun pidas au sees rooma kombel usutalitamist . Pidas au sees , kuid see ei tähendanud , et ta oleks selle nimel nõus tapma . Mehel oli seljas mustast nahast reisiülikond , pistoda oli ta vöölt lahti võtnud ja asetanud enda kõrvale , ülikonna peal kandis ta pikka valget mantlit , mis kattis jalgu ja langes põrandale . Mantli seljal ilutses Vahimeeste vapp - hundipea ja selle all kaks üksteise peale risti asetatud S-tähte . Salvatoris susceptores , Lunastaja Vahimehed tähendas see . Mitte asjata polnud need lainelise risti moodustavad tähed S ja S kurjakuulutavaks sümboliks saanud . Paruni arvates võinuks Vahimeeste mantlil parem mõõk ja tuleriit olla , nii oleks ausam , arvas ta . Parun Bonifacius seisis ja ootas , kuni prokuraator oma palve lõpetab . Ja kuigi viimane pidi peremehe saabumisest teadlik olema , ei kiirustanud ta , vaid lõpetas rahulikult palve . Siis tõusis ja olles endiselt näoga altari poole , ütles : " Ma mõtlesin , et te ühinete minuga minu palves , isand del Rusticato . " " Andke andeks , minu käed on verega koos - tulen just jahilt - ja ma ei söandanud sellisena krutsifiksi puudutada , vaga vend " kostis del Rusticato mõeldes endamisi , millise tiitliga õieti külalist kõnetada . " Kutsuge mind vend Andreaseks või lihtsalt prokuraatoriks , " sõnas Vahimees , otsekui oleks paruni kõhklusi aimanud , ja pööras ennast ümber . Ehk vaevalt kolmkümmend , mõtles vana parun , kui oli külalist silmitsenud , noor nolk alles . Prokuraatoril olid pikad valged juuksed , mis langesid õlgadele , kaame jume , kõrk ilme , kõrge tahtejõuline laup ja jääkülmad rohekad silmad . Ta võttis maast oma pistoda , kinnitas selle vööle ja lähenes parunile . Rohkem sarnanes ta rüütlile kui mungale , kuigi parun polnud kindel , kas Vahimehed polegi mitte rohkem sõdurid kui mungad . " Kellele te olete oma kabeli pühendanud ? " küsis ta . " Eks ikka Püha Thaddeusele , " vastas parun . " Ta ju elas neis paigus . Tema kloostri abt ise pühitses kabeli sisse , olgu rahu tema põrmule . " " Te tundsite isa Woldemari ? Püha mees , tõeline vagaduse ja pühendumise võrdkuju , räägitakse . " Jah , ma tundsin teda , mõtles parun . Tundsin juba siis , kui sina alles püksi lasid ja varblasi kividega pildusid . " Jah , " vastas ta siis . " Ma tundsin teda väga hästi . Minu loss on küllatki uus , kui olete tähele pannud , pidin selle poolenisti taas üles ehitama , kui Andaluusiast tagasi tulin , sest vahepeal oli see hulkuvate palgasõdurite rüüsteretkede ohvriks langenud ja maha põletatud . " " Oh jah , need olid rasked ajad , " nõustus vend Andreas . " Sõjad ketseritega siin ja uskmatutega seal . Kuid nüüd on Issanda rahu taas maa peal , kui ainult mitte mõnede valitsejate kõrkus ja ahnus ei laseks seda aeg-ajalt ohustada . Püha Thaddeuse kloostrist ma just tulengi ja seal juhtunud sündmuste pärast soovisin ka teie külalislahkust kuritarvitada . " " Te olete väga teretulnud , prokuraator . On suur õnn ja aus ühele maaisandale , et Tema Kõrguse enda usaldusalune teda külaskäiguga austab . Kogu minu loss on teie päralt ja ma loodan , et peatute siin pikemalt . " " See sõltub teist , " märkis vend Andreas külmalt . " Ma soovin , et te mõnele küsimusele vastaksite ja Vahimeeste üritusele , mida on Tema Kõrgus paavst õnnistanud , kaasabi osutaksite . " " Teen kõik , mis minu võimuses . Kui lubate , siis pärast söömaaega ? " Paavsti mainimine oli Vahimehest muidugi silmakirjalik ja selles sisaldus sõnum parunile : Me teame , et sa salajas hoiad Vatikani poole . " Näidake teed , parun . Ma ei salga , et olen väga näljane . " Nad lõunastasid lossi peasaalis , kuhu parun del Rusticato oleks heal meelel kutsunud ka muid kohalikke ülikuid , et niivõrd tähtsa külalise saabumist vääriliselt tähistada . Ent miski ütles vanale parunile , et mida vähem huvilisi nende vestlust pealt kuuleb , seda parem . Ta lasi serveerida korraliku mitmekäigulise lõunasöögi , mille ehteks oli metsseapõrsapraad trühvlite ja safraniga . Veini suhtes ei näidanud vend Andreas üles erilist innukust ega kippunud seda kiitma , mis paruni veidi nukraks tegi , sest ta oli väga uhke oma viinamarjaväljade ja Andaluusiast toodud veinivalmistamismooduste üle . Lõpuks söödud , kutsus parun külalise lossiaeda jalutuskäigule , ent too eelistas peasaali jääda . Söögi ajal olid nad vahetanud ainult tühiseid lausejuppe poliitilistest oludest ja manduvatest kommetest , ent nüüd pidi Vahimees teatavaks tegema oma saabumise tõelise põhjuse . " Korraldage , et meid ei tülitataks , parun , " nõudis prokuraator . " Ma ei tahaks , et meid miski häiriks , kui kõneleme niivõrd tõsistest asjadest . " Ja parun saatis teenrid käeviipega minema , kallas ise täis kummagi veinipeekri ja ütles : " Ma kuulan teid , vend Andreas . " " Ma ei ole põhjuseta Alam-Antrauschis , parun , " sõnas vend Andreas . " Viimase kolme kuu jooksul oleme siit kinni püüdnud juba kolm nõida ja nad on saanud väärilise karistuse . " " See tähendab tulesurma ? " küsis parun ja võpatas oma sõnu kuuldes . Ta oli sõjamees , rüütel ja lääniisand . Lihtsalt see ja ei midagi muud . Elu oli vana del Rusticatot õpetanud , et millegipärast on maailm jumala tahtmise järgi nii seatud , et kõigile sigineb aeg-ajalt vaenlasi . Ka kõige jumalakartlikum ja vaga elu ei suutnud neid vältida . Inimene on kord selline , et tema tegevus soetab pahatahtlikke vastalisi . Ent need on isiklikud vaenlased , hoopis teine asi on sõda , kus vaenlane võib olla vapper ja lugupidamistvääriv , ent saatus on asetanud ta sinu vastu ja teie mõlema ainus tõde on mõõk . Seal ei saa olla muid lahendusi kui surm - ühele parajaks palgaks ja karistuseks , teisele auväärseks saavutuseks , mis lõpuks lepitab vaenlased . Ja sootuks midagi muud on kurjategijad , keda parun oma maadel halastamatult karistas - nii salakütte , vargaid , mõrtsukaid kui ka röövleid . Antrauschi Õiguspeegel andis talle kui maaisandale selleks kõik õigused ja vastutuse , jumal halastuse ja andeksandmise , kui ta vahel kõhkles , kas karistus ehk liiga ränk pole . Ent just nooruspäevade sõdimised olid parunile õpetanud , et vaenlasi tuleb kohelda halastamatult , karmilt ja õiglaselt . Täpselt nii , nagu nad on ära teeninud . Ja sellepärast ta ei mõistnudki Vahimeeste sõda , ei pidanud nende vaenlasi ohtlikeks ega üldse mingisugusteks vaenlasteks , ei kiitnud heaks nende meetodeid ega toetanud nende võitlust . Aga Vahimeeste vagaduses ja õiglases ürituses kahtlemine tähendas enda vastandamist peapiiskopile ja - taevas halasta ! - ka keisrile ning avalikku hoidmist vana ja väeti paavsti poole . Milles polnud iseenesest ju midagi halba , ent paavsti ja keisri vastuolud olid ju kõigile teada . Nagu seegi et , isegi lõuna pool olid mitmed valitsejad end tingimusteta andnud keisririigi alla ja ootasid vesise suuga paavsti surma . Need olid segased ajad . Muidugi oli Vahimeeste Ordu kuulekas ka paavstile , ent ainult näiliselt . Pärast kurikuulsat Hainaut' kirikukogu , mil kuulutati välja ametlik leppimine ja mis ometi ei takistanud keisril ja tema peapiiskopil usupuhastust edasi viimast ja kloostreid sulgemast . Paavst oli ju kaugel ja tema võim siia eriti ei ulatunud . Paljud arvasid ja sosistasid , et kunagi tõusevad keisrile ja peapiiskopile ustavad valitsejad ja Vahimehed üles , et lõpetada paavsti võim - niipaljukest , kui tal seda enam üldse oli . Tugevat ilmalikku katoliiklikku valitsejat on vaja , oli del Rusticato veenudnud . Kuningat . Mitte sellist hädist eputist , nagu Prantsuse kuningas , vaid sellist , kelle lipu alla koondutakse südametunnistuse sunnil . Midagi uut oli sündimas , mingi uus jõud , mis tõuseb alati pärast sõdasid ja hädasid , leides jumalasõnast kinnitust oma tõdedele ja seades ennast vastu vanale korrale . Need mehed viitasid sõdadele ja katkudele kui jumala karistusele , tasuks pattude ja vähese vagaduse eest , ja nad mõtlesid , et paavstivõim pole see , mis näitab teed tõelisele jumalakartlikkusele . Need mehed vahtisid ahne pilguga kiriku ja kloostrite rikkusi . Sest rikkus pidi kallutama patuteele . Ja üldjoontes teadis vana parun , millest tema külaline tahab kõnelda . Teadis sedagi , et Vahimehed juba ammu neis paigus ringi nuhivad . Väikeses maanurgas ei jää miski saladuseks . " Jah , ka tulel oleme me lasknud nõidu hävitada , " vastas nüüd vend Andreas . " Kui nende süü seisnes ühenduses kurjade jõududega . " " Ja mis toob teid minu juurde ? " " Mind kutsus Püha Thaddeuse kloostri abt Patric . Võib-olla olete kuulnud , mis juhtus kloostri munga vend Gerardoga ? " " Umbmääraselt , " sõnas parun . " Ma tean , et seal juhtus mingi õnnetus . Kuid ma ei saa varjata oma üllatust , et abt just teid kutsus . Vahimehi , ma mõtlen . Kas te pole omavahel mitte just kõige paremates suhetes ? " See polnud tegelikult küsimusena mõeldud , sest parun teadis hästi , et ükskord jõuab Vahimeeste täielik ülemvõim ka Antrauschi maile ning notifitseerides Vahimehi , oli abt lihtsalt oma tulevikku kindlustanud . Et vältida mitmete teiste kloostrite kurba saatust lääne pool . " Püha usu vaenlased on nii meie , kui ka paavsti järgijate vaenlased . Inkvisitsioon on keisri bullaga temale alluvates vürstiriikides keelatud . Ja juhtum oli paraku selline , millest kloostri enda võim üle ei käi . " " Kuulan teid huviga . " Prokuraator Andreas muigas kurjaendeliselt . " Teie maad ja klooster on naabrid . Kloostrile kuulub kaks küla ja karjamaad , piiriks on Lauble jõgi , siis algavad teie maad , mets ja külad . " " Ja itta jäävad Genterdami vabalinna maad , " täpsustas parun . " Nii see on . Piirid on pelgalt formaalsed ja inimesed läbivad üksteisega vabalt . Ma tean , et te olete lubanud kloostrivendadel oma metsadest hagu korjata ega võta nende käest maksu silla ületamise eest . Tasugu teile Issand selle eest ! Seepärast juhtuvad kloostrivennad sageli teie maadele . " " Nad on siin alati teretulnud , " pomises del Rusticato . " Kuid tuleb välja , et mitte kõigi jaoks . Mida rääkis mulle abt Patric vend Gerardost ? See vaga ja jumalakartlik mees naasis ühel päeval teie metsadest hirmsasti äraehmatatuna , ta oli justkui mingi kallaletungija küüsi sattunud , täis haavu ja kraapimisjälgi . Esialgu arvati , et ta sattus mõne metslooma peale , kuid hiljem kõneles vend abtile , kui oli end ravitsenud ja palvetanud , et ta oli metsas nõida kohanud . Ühte teie külade tüdrukut nimega Grethel . Ilmselt oli too metsas toimetanud midagi kurjade jõududega , üritanud ühendusse astuda Saatanaga ! Sest kohe , kui tüdruk munka nägi , pistis ta hirmsasti karjuma ja hakkas kurje nõiasõnu manama . Ja poleks vend oma krutsifiksiga end kaitsnud , kes teab mis võinuks juhtuda ! Tüdruk sööstis talle küüntega kallale , tahtis tal silmnäo peast välja kratsida , sest mees oli tema toimetamisi pealt näinud . Kuid krutsifiks lõi ründaja tagasi . Ja siis süttis maa munga ümber , ta seisis tulesõõriga ümbritsetud ringis ja ainult Issanda ime tõttu ei puutunud leegid temasse . Vaid mõned hetked põlesid need kuratlikud tulekeeled ning sel ajal jõudis tüdruk metsa pakku . " " Mul on raske selle kohta midagi öelda , " sõnas parun . " Tean Grethelit ja tema ema , kes on jumalakartlik inimene ja ... " " Te pole kunagi kuulnud , et tüdruk on nõid ? " lõikas vend Andreas teravalt vahele . " Ma pole kunagi kuulnud , et ta oleks kellelegi kurja põhjustanud , " vastas parun põiklevalt . " Ja keegi pole tema peale iial kaevanud . Ma püüan neid maid õiglaselt valitseda ja seista selle eest , et inimeste elu oleks rahulik . Kui minu maades oleks mõni kuri nõidumine toime pandud , oleksin esimesena Vahimeeste poole pöördunud . " " Nüüd tegi seda teie asemel abt . Kuid tema kiri oli segane ja ma ei pidanud vajalikuks kohe tulla . Küll aga jätsime selle juhtumi meelde . Kui nõid on tõeline , ilmutab ta end jälle . Kuri ei lähe ise minema , ta tuleb minema ajada . " Ja jälle tõmbus prokuraatori suu tigedasse irvesse , tema peened näojooned moondusid võikalt , ta raputas oma valgeid juukseid ja jätkas : " Ja ma palusin abtil kohe teatada , kui mõni juhtum peaks veel esinema . " " Minu teada pole midagi juhtunud . " " Peale selle , et vend Gerardo suri , tahate öelda ? " " Õnnetus , nagu ma kuulnud olen . " " Seda pole enam võimalik kindlaks teha . Vend libastus hommikul kaevust vett võttes , sest öösel oli sadanud ja kivid olid märjad , ta kukkus ja lõi pea ära . Ei mingit märki kellegi kurjast kavatsusest . " " Mis toob teid siis ikkagi siia ? " " Abti teine kiri . Ma käisin täna Püha Thaddeuse kloostris ja selle surnuaial . Kas te olete käinud õnnetu vend Gerardo haual ? " " Ei , auline prokuraator , ma pole seal käinud . " " Vend Gerardo suri kümme päeva tagasi . Ja maeti peale talitust järgmisel päeval . Kolm päeva hiljem puhkes tema haud leekidesse . " Parun võpatas ja peaaegu hüppas laua tagant püsti . " Püha Jumal , mida te ometi räägite ! " " Räägin seda , mida olen oma silmaga näinud . Vennad märkasid pärast kompletooriumi kloostriakendest surnuaial tulekuma ja jooksid sinna . Oma õuduses nägid nad , et hiljuti vend Gerardole kuhjatud kääbas oli leekides ja need salvasid tontlikult ka kivist risti . Oh jaa , rist põles samuti ! Aga kivi ja maa ei saa ju põleda ! Nad nägid selgelt , et leegid tõusid maa alt , tulid läbi selle . Ma küsin teie käest , mis võis seal põleda kui mitte vend Gerardo kirst ja tema surnukeha ? See oli põrgutuli , parun , põrgutuli , mille see nõid oli välja sajatanud , et ausat munka veel peale tema surma karistada ! " peaaegu karjus prokuraator ja tema hoolitsetud käed tõmbusid rusikasse , sõrmenukkide alt kerkis pingutusest valge luu . " Ma käisin seal haual . Ikka veel lahvatab tuli maa alt välja , parun , saate aru ! Haud on söestunud ja kõrbenud , rist on mustaks tahmanud , kuigi vennad seda iga päev pesevad . Maa on tulikuum . Milline pidi küll olema selle nõia vägi ja viha vaga venna vastu ! " Parun lõi kohkunult risti ette . Prokuraator kargas püsti ja käis saalis ringi , tema saabaste tuhmid sammud kajasid õõnsalt seintelt vastu . " Te ei saa ju üht lihtsat tüdrukut ainult sellepärast põletada . Mitte et ma õndsa vend Gerardo sõnad kahtluse alla paneksin , aga ikkagi ... " pomises parun . " Sellepärast me tahtsimegi tüdruku kinni võtta . Ja temalt uurimisega tõe teada saada . Muuseas , miks te üldse arvate , et me teda põletada oleks püüdnud ? Kui ta tõesti suudab tuld nõiduda , siis kardan , et see vahend on siin kasutu . " " Mida te minult soovite ? " " Ta on teie talupoeg . Mul on vaja tema kinnivõtmiseks teie luba . Tema jälitamiseks õieti . " " Jälitamiseks ? " " Jah , tüdruk on põgenenud . Ma saatsin täna piilurid külasse . Tüdrukut ei nähtud kusagil . Külakaevul rääkis tema ema , et Grethel oli varahommikul salaja lahkunud . Põgenenud . Keegi ei tea , kuhu ta võinuks minna . " Nii et ta siiski jõudis , ohkas Bonifacius del Rusticato mõttes kergendatult . Et nad võtsid mu hoiatust ikkagi tõsiselt . Mis minu olukorda küll sugugi lihtsamaks ei tee . " Ma lasen teda taga otsida , " ütles parun tõsiselt . " Ja kui leian , siis teatan teile . " " Kahtlemata te teete seda . Ent siiski pakuksin enda abi . Ma tean , milleks ta on võimeline , ja mul on palju mehi . " " See on teist väga suuremeelne . " " Te ei lükka ju mu pakkumist tagasi ? " " Oh ei , kuidas ma söandaksin ? Ent siiski pean oma kohuseks rõhutada , et ilma ausa kohtuta ei tohi minu talupoegadega midagi halba juhtuda . Kui tüdruk on süütu ... " " Kas põgenemine oma isanda juurest pole piisav süütegu ? " " Selle kohta määran karistuse ainult mina , " ütles parun ja tõusis samuti püsti . " Selle võimuga , mille mulle on andnud Jumal ja keiser . " " Minagi teenin Jumalat , " sõnas prokuraator ülbelt . " Ma usun , et seisame sama ürituse eest . " " Ma seisin selle eest juba Andaluusia ristisõjas mauride vastu . Olen alati hoidnud mõõka Jumala nimi huulil , ja astunud kõigi meie usu vaenlaste vastu . Kui see tüdruk on tõesti nõid ja löönud mesti saatanlike jõududega , siis nõuan talle kõige karmimat karistust , " ütles parun , mida ütlema pidi . " Teil on minu luba tüdruku otsimiseks ... " " Jumal õnnistagu teid , parun . Teie lahkel loal asun ma nüüd kohe teele . Tänan teid külalislahkuse eest . " " Ma pole veel lõpetanud , " lisas parun . " Tahtsin öelda , et teil on luba tema otsimiseks ja minu kohtu ette toomiseks . " Andreas kahvatas . " Te peaksite teadma , et kohtupidamine nõidade üle on paavsti korraldusel Vahimeeste ja kiriku kätte antud . " " Ka mina olen Jumala sõdur . Ja kuigi ma palvetan ladina keeles , ei tähenda see , et ma usu vaenlasi vähem vihkaksin . Me kõik teenime keisrit ja paavsti . " Prokuraator Andreas lahkus koos saatjaskonnaga pärastlõunal . Del Rusticato jälgis neid väravatornist . Kui tõld ja ratsanikud olid teekäänaku taha kadunud , kutsus ta oma teenri Gecko Weikchardi , keda kõik Punahabemeks kutsusid , ja saatis ta teele . " Enne ei tule sa tagasi , kui oled Gretheli leidnud , " ütles parun karmilt . " Ükskõik kus ja kellega ta ei viibiks . Kõigepealt alustad sa tema emast . Ma usun , et ta teab , kuhu tüdruk jooksis . Sa otsid ta üles ja hoiatad teda , et Vahimehed teda kindlal nõul taga otsivad ja tema süüs üldsegi ei kahtle . Kui talle on armsad tema elu ja ema terve mõistus , siis põgenegu nendest maadest minema , mingu või üle mere Uude Maailma . Ja ärgu enam kunagi siia tagasi tulgu ! " Nende sõnadega kritseldas ta midagi paberile ja libistas teenri pihku priske kõliseva kukru . " See on tüdrukule , " ütles ta . " Anna see kiri ja kukkur talle . Ta ei pea ennast tänuvõlglasena tundma . Mine nüüd ja kiirusta ! " Vend Andrease tõld veeres sel ajal aga kitsale maanteele . Prokuraator käsutas mehed seisma . Vihm oli üle läinud , ent tuul tõusnud . Ja tuul tõi talle ninna tuttavat haisu , mida ta nii sageli oli nautinud põlevate tuleriitade juures oma ohvrite viimaseid karjeid kuulates . Täielikust õnnistusest oli puudu vaid kõrbeva , veel elava liha lõhn , mis segunedes vaatepildiga leekide käes lõõmavast kehast , oli prokuraatoris iga ihurakuni tuntava hardushetke esile kutsunud . Nähes kord tulekahjus põlevat inimest ei tundnud Andreas midagi . Ent järgmine põlev ihu oli kuulunud nõiale ja ta oli hukkamist pealt vaadates elanud läbi taevaliku naudingu . Esiti pidas ta seda patuks , kuid hiljem mõistis , et just selle ande saatmise läbi on jumal talle saatnud märgi ja ta välja valinud karistama ketsereid ning nõidu . Seda suurema innuga andis Andreas kunagi mungavande , teades , et mida hoolsamalt ta sellest kinni peab , seda rohkem avaneb tal võimalus nautida rõõme , mille vanne keelab . Ilma ei ole ta millestki jäänud . Andreas astus tõllast maanteele , nuhutas ja vaatas ringi . Mitte kaugel kohast , kus ta seisis , märkas ta põlenud tamme . Puu tossas ikka veel nõrgalt ja selle ülemised oksad olid maha langenud . Andreas läks puu juurde , kükitas ja tõmbas sõrmega üle hõõguva oksa . See oli tulikuum ja ta kõrvetas oma sõrme . " Täna öösel polnud ju äikest , Nicklas ? " küsis ta lähemale tulnud vennalt . " Ei , isand , kindlasti mitte . Juba ammu pole olnud . " " Et mis siis võis seda tamme niimoodi põletada , kui mitte välk sellesse ei löönud ? " " Ma ei tea , isand . " Andreas noogutas . Siis uuris ta teele jäänud jälgi puu ümbruses . Hiljuti olid siin peatunud kaks rautatud ratastega vankrit . Nende jäljed olid veel sügaval poris . Ka jalajälgi oli , ent need olid juba raskesti seletatavad . Ent nii palju oli selge , et vankrid olid siit lõuna suunas veerenud . " Võtad kolm meest , Nicklas ! " käskis siis prokuraator . " Kammid läbi kõik ümbruskondsed külad . Sa tead , keda me otsime . " " Jah , isand . " " Kohtume kolme päeva pärast Sevéri kloostris . " Nicklas valis välja kolm meest ja nad kargasid sadulasse . Kõigil oli seljas Vahimeeste Ordu hundipea ja ristimärgiga valge mantel . Neid kardetakse , mõtles Andreas , ega valetata . Hirm on see , mis tänapäeval inimestele veel midagi tähendab . Ainult hirm paneb tunnistama tõde ja võim püsib hirmul . Enne veel kui mehed minema ratsutasid , hakkas tagantpoolt kostma kiiret kapakut . Andreas pööras pead ja nägi , et neile läheneb keegi ratsamees . Kui too ligemale jõudis , tundis prokuraator ära parun del Rusticato värvid ja mehe , kes oli teda väraval saatnud . Esmalt mõtles Andreas , et parun unustas midagi tähtsat öelda ja saatis oma teenri Vahimeestele järele . Ent rutakalt ratsutav mees ei aeglustanud käiku , kuigi vaatas korraks prokuraatori tõlla poole . Tema ratsu kapjade alt pritsis pori Andrease valgele mantlile . Nii kiiresti kui ratsanik oli ilmunud , ta ka kadus mööda teed lõuna poole . " Koer ! " kähistas prokuraator ratsanikku tulivihase pilguga saates ja pühkis mantlilt poripritsmeid . Ent siis jäi ta mõttesse . Ja kui tema tõld nelja saatjaga edasi liikus , veeresid nad samuti lõunasse , kuhu äsja oli kiirustanud parun del Rusticato teener . IV Stephan van Broughten Kolm päeva teel van Broughteni maade poole möödusid kiiresti . Gunardi Võluteater tegi vaid hädavajalikke peatusi , ei andnud etendusi , kuigi ühe teeäärse küla elanikud seda lausa nõudsid . Mida kaugemale jõudsid nad Genterdami ja del Rusticato maadest , seda kurvemaks ja kinnisemaks muutus Grethel . Tüdruk polnud kunagi reisinud . Tal oli olnud kodu , nüüd jäi see üha kaugemale , teda ümbritsesid võõrad inimesed ja tundmatud paigad . Juba esimesel ööl kuulis Aidann vahetekiks ette tõmmatud taevast kujutava lõuendi tagant nutmist . See oli vaikne ja allasurutud , ent seda ahastavam . Grethel nuttis patja , tihkus ja unes kordas ta ainult ühte sõna - ema . Päeval ta ei nutnud . Päeval , kui nad mööda maanteed logistasid , istus tüdruk kas vankriesisel Rico juures või konutas taga asemel , mis nüüd oli tema oma . Teisel päeval - kui hakkas jälle vihma sadama - ei pidanud Aidann enam vastu , tõmbas eesriide eest ja küsis , kas ta võib Gretheliga rääkida . " Mida sa tahad ? " päris neiu vastu . Ent mitte tõredalt , pigem nukralt ja kuidagi eemalolevalt . " Me oleme üks trupp , " vastas poiss , " ja meil nii ei küsita . Me lihtsalt räägime üksteisega . " " Ma ei tea , millest peaksin ma sinuga rääkima . " " Me võiksime lihtsalt lobiseda . Kas sul ei ole igav ? Näiteks mina harjutasin hommikul trikke , kui sina siin konutasid . Me peame kogu aeg harjutama . Kui mina ohjad võtan ja pukis istun , siis harjutab Rico . Kas sa ei pea oma süütamist harjutama ? " " Ma ei saa seda harjutada , Aidann . See lihtsalt on olemas . " " Kas sa saaksid praegu midagi põlema panna ? " " Küllap vist . Aga ma ei taha . " " Ma ei ole näinud , kuidas sa seda teed , " sõnas Aidann peaaegu nukralt . " Ma tahaks teada , kas see ongi päris maagia . " " Ma tõesti ei tea , " vastas Grethel . " Aga kas sa oskad suust leeke välja puhuda ? " " Ei , Aidann , ei oska . " " Aga sulatina neelata ? " Grethel raputas pead . " See on lihtne , tahad , ma õpetan ? Rico on kõige parem tulemaag , tema teebki neid trikke . Varsti hakkan minagi tegema . Kas sa ei kasuta fosforit , kui sa neid asju põlema paned ? Rico teeb seda fosforiga . Sulatina neelamiseks on meil üks kulp , mille sees on salaõõnsus elavhõbedaga . Väiksele nupule vajutades saab elavhõbeda kulbi sisse juhtida . Mina teen potis sulatina ja Rico nagu võtaks sealt kulbiga ja näitab seda rahvale . Kuid sulatina asemel on kulbis juba elavhõbe - saame seda ühe alkeemiku käest Bremenist - ja Rico teeb liigutuse , nagu ta jooks seda . Siis vajutab ta jälle nupule , mis laseb elavhõbedal õõnsusesse tagasi voolata , ja kulp ongi justkui tühjaks joodud . Pärast sülitab Rico tina suust välja , aga tegelikult on ta tinast valehambad juba varem suhu pannud . " " Ma ei tea , mis on need posporid ja elavad hõbedad . Hõbe on ju raha ? " märkis Grethel ilma huvita . " On küll , " pilgutas Aidann silma . " Elavhõbe on aga midagi muud . Elavhõbedat ei saa - näed niimoodi - peost ära võluda " , ja kiiresti tõmbas ta taskust mündi , näitas seda tüdrukule , tegi siis sõrmedega kiire liigutuse ja münt oligi kadunud . " Hei , kuidas sa seda tegid ? Kuhu su raha kadus ? " hüüatas Grethel imestunult . " Raha ? Ma võlusin ta sulle juustesse , " naeris Aidann , sirutas käe tüdruku pea suunas , libistas kiiresti sõrmedega läbi juuste ja näitas talle münti . " Vahva ! " Gretheli silmad põlesid ja ta naeris oma kurguhäälel . " Kuidas sa seda tegid ? " " Näe , vaata . Paned mündi kahe sõrme vahele ja siis teed niimoodi . Kõik arvavad , et kui sa kätt keerad , kaob münt ära , tegelikult aga lükkad sa selle pöidla ja nimetissõrme vahele nahavolti . Ja pärast võtad sealt jälle välja . " Aidann kordas oma trikki veel paar korda , kuni tüdruk sai aru , kuidas seda tehakse . " Ma mõtlesin , et kui sina õpetad mulle süütamist , võiksin mina õpetada sind tina neelama . Tavaliselt teevad seda küll mehed , tead , aga võib-olla tüdrukuga ongi põnevam , " ütles siis Aidann . Aga selle peale muutus Grethel jälle kurvaks ja ütles : " Aidann , jäta mind rahule , ma ju rääkisin sulle , et ma ei saa seda õpetada , sest ma ei tea , kuidas ma seda teen . " Paar korda veel üritas Aidann tüdruku käest süütamise kohta õpetust saada , ent Grethel vastas talle samamoodi . Esimest korda elus oli Aidann kokku puutunud tõelise maagiaga , võlukunstiga , mida ei tehtud " pospori " , võltskõhu , immutatud riidejupi , elavhõbeda või muude abivahenditega , kuid Grethel ei osanud talle seda õpetada . Aidann ei mõistnud , kuidas ühel hetkel võis tüdruk heledalt naerda ja tema vastu lahke olla , ent siis kohe mossis ja tõredaks muutuda . Naisterahva meel on ju nagu pilliroog tuule käes , kurtis Gunard tihti , et kord siia ja kord sinna , ja nüüd hakkas Aidann oma õpetajat selles suhtes mõistma . Teise päeva õhtul istus ta vankris oma poole peal ja harjutas kaarditrikke . Gunard oli talle andnud vana paki , mille kaartidel olid õudsete lõustadega deemonid ning ka ilusad naised ja uhked rüütlid . Grethel oli teisel pool kangasirmi ja mängis isand Bartholomeusega . Kui ta sealt välja tuli ja nägi , mida Aidann teeb , ütles ta nipsakalt : " Kaardid on saatanast . Meie preester on väga kuri , kui kuuleb , et keegi on nendega mänginud . " Aidann kehitas õlgu . " Me teenime nendega raha . Lava peal on nad liiga väiksed , aga mõnikord seab Gunard üles eraldi laua ja kutsub mehi vaatama . Üks kross panuseks ja ta petab nad alati ära . Varsti hakkan mina ka nii tegema . " " Sa ei tohiks nendega mängida , " teatas Grethel . " See ei too head , ma mõtlen . " " Sa ei mõtle seda , " nähvas Aidann kavalalt . " Tahad , ma ütlen , mida sa mõtled ? Vaata ! " Ja kiiresti ladus ta enda ette kolm kaarti - kaks sõdurit ja ühe daami . " Jäta üks kaart meelde ! " " Ma ei taha neid mänge mängida , " ütles tüdruk , ent viskas siiski pilgu kaartidele . " Nii et sa ei usu , et ma võin kaartide järgi öelda , mida sa mõtled ? " " Ei usu . " " Aga mina tean , " ütles Aidann ja tõmbas ühe liigutusega kaardid ruttu kokku , " et sa jätsid meelde selle kaardi . " Ning heitis lauale südamega emanda . Tüdruk vakatas hetkeks , vaatas kaarti ja muigas . " Oletame , et sul on õigus . Aga see on juhus . " " Ei ole . Teeme veel üks kord . Jäta üks kaart meelde ! " Ja Aidann ladus lauale neli kaarti , jättes igaühe vahele umbes kaardi jagu vahet . " Jätsin meelde , " ütles tüdruk . " Sa jätsid meelde , " sõnas Aidann õõnsal häälel , sulges silmad ja libistas õrnalt sõrmedega üle kaartide , " hookus-pookus , selle siin - ruutu kuninga . " Grethel naeris , vangutas pead ja nihkus Aidannile lähemale . " Nii et sa tead siis , mida ma mõtlen ? Kuidas sa seda teed ? " " Silmade järgi . Kui ma kaardid laiali jaotan , siis vaatan su silmi - kaartidel on ju vahe vahel , su silmad liiguvad ja ma näen , millise kaardi sa välja valid . Silmad reedevad alati tõe , silmad ei peta . Ma olen väga hea silmade vaataja , Gunard on seda mulle õpetanud . Kohe kui ma sind nägin , siis tundsin su ära , sa olid ju meie etendusel ja sina olid seal ainus , kelle silmad ei naernud . " Grethel kõhkles veidi . " Hea küll , Aidann , " ütles ta siis . " See võib tõsi olla , kuid ikkagi ei tea sa , mida keegi tegelikult mõtleb . Sa oskad ainult õige kaardi ära arvata ja ei maksa sellepärast nii uhke olla . " " Ma ei ole uhke , " vastas Aidann punastades . " Silmade järgi võib väga palju teada saada . Ma olen meie trupis kõige parem silmavaataja ja mõtetemõistataja . " " Vaata siis mulle silma ja ütle , mida ma mõtlen ! " Aidann vaatas Grethelile sügavalt silma . Ta nägi , kuidas neis küünlaleek hubeles , ja nägi pruunide välkuvate silmade taga üht pisarat , mis oli iga hetk valmis välja voolama , nägi , kuidas need silmad teda ennast vaatasid ja veel oli seal kogu taevas , järved , maa ja ööpimedus , kogu maailma mõistatused ja veel mingi suur saladus , millele Aidann ei osanud nime anda . Ja ta tundis üle terve keha mingit imelikku värinat ning tema süda hakkas kiiremini lööma . Kauem ei suutnud ta tüdrukule silmadesse vaadata ja pööras esimesena pilgu ära . " Noh , mida ma siis mõtlesin , kõiketeadja ? " nõudis Grethel . " Eeh , " kogeles poiss , sest ta ei osanud vastata , ent meenutas siis küünlaleegi läiget neiu silmades ja ütles : " Tulest . Sa mõtlesid tulest . " " Vale , " viskas Grethel . " Üldsegi mitte . Ma mõtlesin , et sa oled täpselt samasugune nagu minu väike vend , kes külla maha jäi . Ta on just selline poisiklutt , kes eputab ja arvab , et teab kõike . " Ja Grethel läks teisele poole vaheseina magama ning võttis kaissu isand Bartholomeuse , kel polnud midagi selle vastu . Aidann istus veel kaua üleval , ootas , kuni vankrid peatusid , aitas hobuseid joota ja naasis vankrisse alles pimeduses . Nüüd mahutasid nad ennast Ricoga kitsukesse ruumi ja varsti hakkas mees norskama . Aidannil aga ei tulnud und . Ta mõtles Gretheli silmadele ja kõigele seletamatule , mida ta oli seal näinud . Tüdruku silmad tantsisklesid ta peas ja iga kord , kui talle meenus sõna " poisiklutt " , läbistas terav valutorge ta südant . Järgmisel päeval hoidis Aidann ohje , Rico läks Gunardi vankrisse , et eesseisva etenduse üle aru pidada , ja Catarina tuli Grethelile seltsiks . Aidann kuulis , kuidas nad taga itsitasid ja kihistasid ja tihti kuulis ta oma nime mainitavat . Ta üritas sellest mitte välja teha ja lõunapeatuse ajal jootis tõsise ning pühendunud ilmega hobuseid , koputas tähtsa näoga vankrirattaid ja arvas , et Gunardil oleks viimane aeg üks neist välja vahetada või lasta vähemalt korralikul sepal sellest vasaraga üle käia . Õhtupoolikul jõudsid nad Scremsi jõe kaldale . Teeristilt läks üks haru üle silla , teine pööras eemalasuva küla poole ja kolmas kadus metsa vahele . Nad keerasid metsa poole läände , nagu tundmatu oli neid õpetanud . Paar tundi logistasid nad metsateed , kuni aeg-ajalt teepervele kuhjatud ristid ja sambad hakkasid lähedal asuvast lossist märku andma . Kui loss lõpuks väikse künka otsas nähtavale ilmus , ei tundunudki see nii väga suursugusena , pigem tavaline suurematest linnadest eemalolev maaloss . Kaks masajat torni , madala ja rohtu täiskasvanud vallikraaviga vana ja lagunev müür , taamal jõeorus paar küla . Loss oli - nagu normannid neid kunagi ehitada tavatsesid - ilma eriliste ilustusteta , lihtne ja kõle . Nad veeresid tõstetud värava ette ja seisid kaua , söandamata edasi liikuda . Oli vaikne , ehkki lossiõuelt kostis kanade kaagutamist ja lammaste määgimist ; paar talumeest möödusid neist , heitsid ebalevaid pilke ja kiirustasid edasi . Lõpuks loivas kuskilt välja unine valvur ja päris haigutades , et mida need hulgused siit tahavad . " Gunard Taanlase Võluteater on ilmunud auväärse isand van Broughteni kantsi , et näidata talle kõige imepärasemaid maagiatrikke ja etendada kurbmängu , " hõikas Gunard vastuseks . " Koomuskitegijad või ? " küsis valvur . " Neid pole siin juba ammu olnud . Hea küll , oodake . " Mõne aja pärast tuli valvur tagasi ning viipas killavoorile , et nad võivad lossi sisse sõita . Nad juhatati ühte lossihoovi nurka , otse lihtsama rahva ruumide ette . Liikumist kamandas majordoomus , üks kõhukas ennasttäis tigedik . Lossirahvas - sest võõrad vankrid siiski tekitasid hoovis teatava liikumise - tuli nende killavoori uudistama ja Gunard teenis kaarditrikkidega pool marka . Lõpuks avanes lossi peauks ja hoovi astus maani ulatuvas pikas punases kleidis kaunis naisterahvas , kes kõige järgi otsustades pidi lossiemand olema . Teater rivistas end üles ja Gunardi märguande peale tegid kõik sügava ja aupakliku kummarduse - selle iseäranis olulise liigutuse oli ka Grethel esimese asjana selgeks õppinud . Naise näol lehvis aval naeratus . " Rändnäitlejad ! " hüüdis ta juba eemalt , " Olgu tänatud Püha Sebastian ja kõik teised teie kaitsepühakud , et te Broughteni lossi üles leidsite ! " " Tulime kiiruga ja oleme väga tänulikud kutse eest , auväärt emand , " kummardas Gunard veel kord . " Meile on suur au vapra isand Broughteni lossis esineda . " " Kutse ? " küsis naine näitlejate juurde jõudes . " Ma ei tea , et Wilfort kedagi kutsunud oleks . " Lisaks punasele kleidile olid tal ka punased juuksed , mis olid võrguga kinnitatud ja pikka palmikusse seatud . Avar dekoltee paljastas poolenisti ümarad rinnad , naise näol oli lõbus ja malbe naeratus . " Isand van Broughteni lähikondlane - andeks , me ei tea ta nime - kutsus meid siia Genterdami laadalt , " sõnas Gunard . " Ja otsejoones Genterdami pidustustelt me tulemegi . " " See oli temast väga kena , " arvas naine . " Ehk oli see Bergerac ? Või korraldas minu mees selle minu teadmata , et mulle üllatust valmistada . Igal juhul olete te teretulnud ! Isand on jahil ja jõuab tagasi hilja õhtul . Ehk saate selleks ajaks oma lava valmis sättida ? " " Me võime esineda maagia ja kurbmänguga , emand . Kui meil lastakse lossis kauem viibida , siis homme astume üles veel müstilisemate trikkidega . " " Oh , meile meeldivad need hirmsasti ! " hüüdis naine käsi plaksutades nagu väike tüdruk . " Ma käsin õhtusöögilaua otse hoovi katta ; ilm on ju soe . Või eelistate te peasaalis üles astuda ? " " Nii nagu teile mugavam , " vastas Gunard . " Oleme harjunud lahtise taeva all esinema . " " Ma lasen teile süüa tuua , " otsustas naine , " ja ootan elevusega õhtut . Kutsuge mind emand Clotilde'iks . " Kohtumine lossiisandaga polnud vähem rõõmustav . Enne päikeseloojangut ratsutas ta väiksearvulise kaaskonnaga väravast sisse , oli hämar ja hoovis süüdati tõrvikud , mille valguses nägid nad uhke suletutiga ehitud jahikübaraga pikka kasvu noorepoolset meest oma ratsul üllatusest püsti tõusvat ja neid jõllitavat . Rohke jahisaak kanti kööki , kus katlad olid juba tulel . Gunardi trupp oli end kostümeerinud , nad olid valmis etenduseks ja kummardasid hoogsalt peremehele . Seepeale naeris peremees valjul häälel , nii et müürid vastu kõmisesid , hüppas sadulast maha ja jooksis lossi , et viivu pärast koos Clotilde'iga naasta . Samal ajal hakkasid lossirõdul kaks torupillimeest mängima ja avanes väike köögiuks , kust teenrid hakkasid üksteise järel hõrgutavaid roogasid lauale kandma . Wilfort van Broughten kutsus peanoogutusega Gunardi enda juurde ja võttis suures toolis laua taga istet . Laud oli seatud varikatuse alla , mille ümber ja peal kasvasid ronitaimed , selle kohal oli nööridega kinnitatud rippuv lillepeenar . Nad olid justkui paradiisiaias , kus moosekandid olid ingliteks . " Ma näen , et mulle on üllatus tehtud , " naeris mees ja vaatas kiiresti oma naise poole . Gunard nägi tema näos midagi tuttavat , mida ta ei suutnud hetkel meenutada . Ta pani tähele , millise joovastuse ja armastusega mees ja naine üksteisele silma vaatasid . Naine oli mehest vast kümmekond aastat vanem ja tema rind kerkis rõõmust . " Minu Võluteatril on suurim heameel selles külalislahkes lossis esineda , isand . " " Võluteater ? " " Jah , me etendame ilmvõimatut Egiptuse maagiat , salakunsti , millest teadmised on ainult vähestele antud . Teie ees seisab Gunard Taanlane , Tema Kõrguse alandlik teener , ja seal näete te Rico di Luccat , Tulede Käskijat . Teie soovi peale võib ta hammustada põlevat raudora , kõndida paljajalu leekides , neelata tuld ja sulatina . Kui vaid lubaksite , isand , me alustame . " " Suurepärane , " hüüatas Van Broughten , " lihtsalt suurepärane ! Ma armastan trikke . Pole neid juba ammu näinud . Milline kena päev , Clotilde ! Kõigepealt surman ma ümbruskonna kõige suuremate sarvedega hirve ja lasen kolm prisket metssiga ja nüüd on meil õhtuse söömaaja juures need vahvad näitlejad . " Ja Gunardi trupp alustas . Nende pealtvaatajaskond polnud küll kuigi suur - palju väiksem , kui harjumuspäraselt linnades ja laatadel , ent seda rohkem see innustas . Majaisand ja tema veetlev abikaasa , üks vana naine , kojaneitsid , isanda sõbrad ja majakondsed istusid laua ümber - neid oli kokku paarikümne ringis . Lihtsam rahvas kõõlus müüridel või poetas ennast hoovinurkadesse . Seal oli tallipoisse , puuseppi , teenreid , lossivahte , naisi ja lapsi . Aidann pani tähele , et nende heldet öist külalist polnud kuskil näha , ometi oli mees öelnud , et nad kohtuvad Broughtenis . Grethel oli lava taga ning pidi kõike hoolikalt jälgima . Oli näha , et tüdruk oli kõigest sellest sisemisest saginast mõnevõrra üllatunud ja elevil , ning tihti ei suutnud ta itsitust tagasi hoida , kui nägi , mil moel mõnda trikki tegelikult etendati . Gunard oli välja valinud nende parimast arsenalist parimad trikid . Lihtsamatelt asjadelt läksid nad üle raskematele . Alustas Aidann tuviga , seejärel käis Gunard söömalaua juures , kus tegi mõned kaarditrikid ja vigurdas müntidega . Aidann žongleeris , siis oli soojendus läbi ja esile astus Rico , tehes kõike seda , mida Gunard oli lubanud . Mürisev naer ja hirmukarjed , kui ta hammustas pooleks hõõguva raudora , mõned daamid minestasid , kui Rico suust tuld purskas . Kõik oli nii nagu alati . Ka isand Bartholomeus tegi oma etteaste , ilmudes justkui mittemillestki linadekuhila alla . Kõige enam plaksutas ja naeris selle peale Grethel . Vana jäneseisandaga oli ta trupist kõigepealt sõbraks saanud . Siis saabus Gunardi kord ja vana maag lausa säras ja nautis oma etteastet . Ta haistis siin oma võimalust . Gunardi ei peletanud lossi kehvapoolne väljanägemine , pigem ahvatles teda selle elanike lahkus ja sõbralikkus . Vanamees oli võlutud nagu tema vaatajadki . Ta alustas lihtsamatest käteosavustrikkidest - tõmbas endal nööri läbi pea , " kasvatas " ühe kuulikese suuremaks hüüdes : " Hei , fortuna furie , nunquam credo passe ! " , lõikas endal nina otsast , tõmbas rõnga läbi põskede , neelas mitu nuga ja nii edasi ... Kui Rico trikid olid ehk ohtlikumadki ja mõnes mõttes võimsamad , siis vanamehel oli olemas veetlus ja sarm , oskus hirmutada ja võluda , pöörduda iga pealtvaataja poole eraldi ja kõigi poole korraga . Ühesõnaga , ta oli suur näitleja ja kogu lossitäis Broughtenis oli tal sel õhtul peos . Rico tegi oma tööd alati vilunult ja tublilt , ent tal polnud sellist oskust publikut lummata . Ja sellepärast kadestaski ta vanameest , kadestas ja armastas . Lõpetuseks otsustas Gunard teha kuulsat peatrikki . Ühe kohaliku Aidanni-suuruse poisikese oli ta juba varem välja valinud - see oli tallimehe poeg ja osalemise eest pakutud kahe santiimi pärast oleks ta peaaegu meelemärkuse kaotanud . Poisil olid seljas lihtsad linasest riidest rõivad ja sellised leidusid ju iga teatri garderoobis . Aidann riietus kiiresti ümber , samal ajal kui Gunard kuulutas välja kuulsa pea mahalõikamise stseeni . Tegelikult polnud seal midagi keerulist ja kogu asja võlu sõltus sellest , kuidas seda vaatajatele serveeriti . Kõigepealt - kui Aidann ja Rico vankris eesriide taga trikki ette valmistasid ja poissi õpetasid - jutustas Gunard vaatajatele õudse loo ühest poisist , kes nii väga sarnanes Broughteni tallimehe poja Pocoga . Ta rääkis , kuidas üks sõnakuulmatu ja uudishimulik noormees oli kõigist keeldudest ja hoiatustest hoolimata läinud salapärasesse lossi , kus kõik oma pea kaotavad . Räägiti , et seal elavat kuri kääbus , kes kutsumata külalistel pea maha raiub . Edasi käis jutt sellest , kuidas tema , Gunard , oli samuti sinna lossi läinud , kuuldes , mis hirmutegusid seal sündivat . Ja jõudis kohale just hetkeks , kui kääbus valmistus Pocot ära sööma . Poisi pea oli juba maha raiutud . Siis avanes eesriie ja ahhetades nägid vaatajad , kuidas suurel laual vaagnas lebas veres kehast eraldatud Poco pea . Tema keha oli samuti laual , nüsitud kaelast voolas verd , rohmaka raiumise jäljed olid selgelt näha - selline illusioon loodi savi , lehmakondi ja härjaverega . Õuduse suurendamiseks keha tõmbles veidi . Ka maharaiutud pea oli verine ja tema ilme täiesti surnud ( kaame jume annab pimsskivi suits , sedapuhku see isegi uimastas Poco ) . Nojah , ja siis ilmus võimas võlur Gunard tuldpurskava ja kirvega vehkiva kurja kääbuse Rampunchenhumpeni ( maskis ja pika ürbiga kaetud põlvili Rico ) juurde ja võitis tolle julmas võitluses . Hetkeks posis ta surnud poisi kallal , kummardus laua kohale , lükkas siis selle ümber ja - " Magus prachus fasfatum hocus grambelicus ! " - ning veidi uimane Poco oli jalul , raputas pead , naeratas totakalt , et järgmisel hetkel mürisevale aplausile kohmakalt kummardada . Teisel pool ümberlükatud lauda , juba eesriide taga , ronis Aidann lina alt välja , rebis kaelalt savitükke , pühkis verepiisku ja naeratas üleolevalt Grethelile . " Magus prachus küll , kuid minu kael on pärast seda numbrit alati kange . Ehk peaks kuri kääbus hoopis neitsidelt päid maha raiuma ? " Grethel näitas talle keelt ja jooksis vankri ette kummardama , sest etenduse esimene pool oli läbi . Vaheajal läks Aidann ringi vaatama ja kohtus lossihoovis Pocoga . Triki ettevalmistamise ajal oli tallipoiss vist liiga ärevil , et kõiki kavalusi mõista , hiljem uinutas teda pimsskivi toss ja nii ei olnudki ta päriselt aru saanud , kuidas kõik sündis . Ta mäletas , kuidas ronis mingi linaga kaetud laua alla , kuidas Gunard ta nägu verega pintseldas , kuidas ta pistis pea läbi kahe kokkulükatud auguga laua ja hõbekandiku , siis oli suits ta uimastanud ja tõrvikuleegid pimestanud . Aidann oli sel ajal sama laua peal ja toppis pea läbi samasuguse augu ning tema kaelale kinnitati saviga mätsitud verine kont . Ent Aidann oli truu Gunardi reeglitele ja ei rääkinud talle , kuidas kõik tegelikult toimus . " See on maagia , tead , " ütles ta Pocole . " Seda ei saagi seletada . Mõnda aega olid sa ilma peata ja Gunard äratas su taas ellu . Ta on suur võlur . " Poco küll kahtles ja küsis , kas nad siin sama maagiat veel teevad . " Ma arvan , et mitte , " sõnas Aidann tähtsalt . " Üldiselt on meil palju tööd ja ma pole kindel , kas siia lossi ikka pikemalt jääme . Muidugi , kui meid palutakse ja hästi makstakse ... " " Noh , isand Wilfort pole just kõige rikkam , " ütles Poco kahtlevalt . " Ta on võlgades , räägitakse . Vana parun Stephan peitis enne surma kogu oma varanduse ja keegi pole seda seni üles leidnud . " " Siiatuleku eest saime küll kakssada hõbetaalrit . Ega meid vähemaga minema lasta . " " Kakssada hõbetaalrit ? " imestas Poco ja jõllitas uskumatult Aidannile otsa . " Nüüd sa küll valetad , sellise rahaga maksaks isand Wilfort kõik oma võlad ära ega peaks külasid müüma . " " Midagi ma ei valeta , " kähvas Aidann . " Ma ise nägin , kuidas üks senjöör andis meile raha ja kutsus Broughteni lossi . Imelik , et ma teda siin ei näe , sest ta lubas meid vaatama tulla . Me meeldime paljudele aadlihärradele . " " Seda ma usun ... Kuule , kas te kindlasti seda pea maharaiumise asja enam ei tee või ? " " Kes teab ? " ümises Aidann . " Kõik võib juhtuda . Juhul kui siit lossist teenistust saame , siis ehk teemegi . " " Teenistust ? Broughtenist ? Ära aja naerma ! Siin saavad teenistust ainult rotid , ütleb mu isa . " " Aidann ! " hõikas äkki Grethel vankrite poolt ja viipas talle käega . Aeg oli alustada kurbmängu . " Tulen , tulen , " vastas Aidann ja noogutas väärikalt Pocole . " No eks pärast näeme . " " Küllap näeme , " vastas too ja jõllitas Grethelit . " Kes see on ? " " See või ? Ah , kleepis meile tee peal külge . Üks minu tüdruk üldiselt ... Ma õpetan talle praegu trikke . Ehk saab temast veel asja . " Poco itsitas . " Küll ma tean , mis trikke sa talle õpetad . Imearmas piiga ... " " Ähh , " lõi Aidann käega , " üks piripill ja upsakas plika . Üsna suur tüütus ühes vankris , muide . " Poco vangutas kadedalt pead . " Ühes vankris , ütled sa ? No küll oled sa , vennas , alles õnneseen ! " " Tühiasi , " kehitas Aidann õlgu . " Kitsas on , aga harjub ära . Hea küll , ma lähen nüüd . " Ta jooksis vankrite juurde , kus ta pandi dekoratsioone tassima . Pidu õhtulauas käis edasi , sealt kostis lõbusat hõiklemist , ikka veel räägiti Gunardi maagiast ja otsast raiutud peadest . Rõdul mängisid muusikud . Kui nad end etenduseks valmis seadsid , küsis Aidann Gunardilt : " Ega sa meie kutsujat pole näinud ? " " Ei , " raputas vanamees pead . " Üsna kummaline ju , kas pole ? Paistab , et keegi ei tea , et meid siia üldse kutsuti . Küllap tahtis keegi hea sõber isand Van Broughtenit üllatada . " " Siis oleks ta võinud seda ka öelda , " märkis poiss . " Aga ta ütles , et me kohtume Broughtenis . " " Eks ta siis ilmub varsti välja , " arvas Gunard . " Nii suur kukkur peab veel kord avanema . Me saame rikkaks , mu poiss ! Nägid sa , millises vaimustuses nad olid ? " Aidann köhatas . " Poco ütles mulle , et see loss on võlgades ja siin elatakse väga vaeselt . " " Tõsi või ? " ühmas Gunard . " Tegelikult , hmm , näeb see kants üsna igerik ja räämas välja küll . Pidulaud on küll vägev , kuid isandad on harjunud ka näljaajal kuninglikult sööma . " Rico , kes nende vestlust pealt kuulas , tuli lähemale ja ütles : " Loss on käest lastud ja vaene , Gunard , seda on selgelt näha . Aga inimesed on siin õnnelikud . Nad naeravad ja lõbutsevad , tunnevad ennast hästi . Nagu oleks nad mõnest raskest koormast vabaks saanud . Ma tunnen lausa õhust mingit rõõmu , mis siin lehvib . " " Olgu , kuidas on , " ütles Gunard , " aga nüüd korraldame neile ühe korraliku tragöödia . Ma tegin tee peal paar kohta ümber ja sõnad peavad teil selleks ajaks juba peas olema . Need uued kohad on suurepärased ja sel lahkel rahval on ainulaadne võimalus neid esimesena nautida . Lavale nüüd ja alustame ! " Ja nad alustasid peaaegu öö hakul . Aidann jäi seda ööd igaveseks mäletama . Vahel hirmu ja õudusega , ent rohkem siiski südant puperdama paneva erutuse ja kurbliku igatsusega mäletas ta seda ööd , mõistmata , mis jõud on need , mis külvavad maailma juhuseid ja õnne . Kurbmängus oli sedapuhku muudatusi , tühiseid , ent ometi pidid need Gunardi arvates lähendama etendust täiuslikkuse poole . Pärat taplust hiiglasega naaseb prints Amlith koju , kus avastab , et tema ema on astunud abiellu tema isa mõrtsukaga . Printsi noorem vend toetab igati patritsiidi ning avaldab veendumust , et isa oligi juba liiga vana ja nõrk troonil püsimiseks . Puhkeb tüli , mille käigus prints tapab oma venna . Ta ei suutnud vennale oma isa reetmist andestada , ja ei iseendalegi andestada vennatappu . Käed verised , seisab ta keset lava ja püüab arvata , kuidas on tal võimalik edasi elada , millest leida pidepunkt , millele toetuda . Tuleb tema ema , Catarina . " Oh , mida oled sa teinud , Amlith ? Vihahoos hukkasid sa oma lihase venna . Ole sa igaveseks neetud ! " " Ei möödu päevagi , mil ei saa ma seda tegu kahetsema , armas ema . Kas suudad sina mulle andestada , kui mul endalegi ei jätku halastust ? " " Sinu vend oli sinu vastu ebaaus , kuid ükski kuri mõte ei õigusta mehe tapmist , kes on sündinud sinu ema ihust . Ma nean sind ! " " Jumal ise näeb , et ma pole seda kavatsenud . Kuum veri ja viha osaks saanud ebaõigluse pärast lõid mulle pähe . Oh , mädanegu otsast see käsi , millega ma mõrvasin venna ! Kuid sina , ema , kas andestad sa pojale , kes kõigi poolt reedetuna on mõrvariteele määratud ? " " Ei iial suuda ma seda teha . Veel hommikul oli mul kaks poega , ent nüüd ei ühtegi . Liiga palju verd on voolanud . " Sel hetkel jookseb lavale Grethel - mõrvatud venna naine Hermione - ja halab surnud keha ( Rico ) ees ja tormab siis jõuetus raevus rusikatega Amlithile kallale . Aidann jälgis stseeni eesriide tagant ja irvitas vaikselt Gretheli ebaveenvuse ja kohmakuse üle . Tüdruk oli laval tuim , kuigi püüdlik , ja see mõjus vähemalt Aidannile koomiliselt . Grethel ei pidanud palju ütlema , vaid suudlema surnud Rico nägu - mida ta ka tegi ja Aidann krimpsutas selle peale nina - ja hõikama : " Ka mina nean sind , vennatapja , ärgu olgu sul siin lossis iialgi asu ja jäägu sind elu lõpuni kummitama hukatute vaimud ! " " Siis soovin ma , et see lõpp saabuks nüüd ja kohe , " hüüab prints , ta tõstab mõõga , et see endale kõhtu torgata . See oligi Gunardi uus koht , mille üle ta nii uhke oli . Amlithi otsus peab panema ema valiku ette , kas tõesti soovib ta ka teise poja surma , kuigi ei pidanud teda enam oma lapseks ja oli ta ära neednud . Catarina astubki Gunardi mõõga ette ja nuttes noomib teda veel ühe mõrvakavatsuse pärast . Viimase valiku ees on ema süda murdunud . Aidann tõmbas kiiresti eesriide ette , Rico riietas ennast kuningaks , Aidann kleepis ette habeme - nüüd oli ta sõdur , kel samuti oli viimases stseenis surra määratud . Viivuks jõudis ta heita pilgu publikule ja tabada nende näoilmeilt jahmatuse , hirmu ja millegi õudse eelaimuse . Just , just , mõtles ta , kurbmäng . Aga enne veel , kui viimasena ellu jäänud Catarina torkas pistoda võltskõhtu ja ujutas lava verega üle , enne veel , kui vennatapjast kuningas ( nüüd jälle Rico ) ja Aidann lavale tormasid , haaras Amlith Hermione oma embusse ja tunnistas , et ta tappis venna vaid armastusest vennanaise vastu . Gretheli ilmumine truppi oli vanamehe lihtsalt mõtlema pannud , kuidas neiut lavastuses ära kasutada , ja nii oli ta leidnud ühe puuduva lüli kurbmängus - meenutades ammust armastust oma vennanaise vastu , leidis Amlith õigustuse oma kuritegudele . Suutmata seda alandust taluda , valis Hermione vabasurma , ronis linaga kaetud redelile ja hüppas lossitornist alla . Catarina karjus lava taga vasktorusse , et hääl õõvsamalt kõmiseks : " Oma emalt võtsid sa mõlemad pojad ja minia , pimeda kättemaksu nimel , et ainult sinu enda ihad saaksid rahuldatud . Oh Jumal , miks karistad sa mind niimoodi ! " Laval toimus lühike mõõgavõitlus , seejärel ilmus Catarina , kes lõpetas etenduse pistoda , võltskõhu ja härjaverega . Eesriie . Aplaus . Aplausi ei järgnenud . Neid tervitas tumm vaikus , hämmingus ja jahmunud näod , õhus hõljus seletamatu ehmatus ja vaen . Publik oli tardunud - nii hoovis seisvad majakondsed kui isandad pidulaua taga . Kõik näitlejad tulid lavale , võtsid kätest kinni , kummardasid , ent ikka tervitas ja tänas neid vaid jäine vaikus . Mõne hetke jooksul ei toimunud lossihoovis midagi . Tardumuses seisis ootus , mis kutsus kedagi reageerima . Ja siis tõusis oma istmelt Wilfort van Broughten , aeglaselt ja väärikalt , kuid isegi kaugelt võis näha , et ta värises . Isand Wilfort seisis ja kõigi pilgud olid naelutatud tema näole . Temalt oodati hinnangut kurbmängule . Selle lühikese hetke jooksul , mis Wilfort seisatas , sai Gunard aru , et tardumus polnud põhjustatud näitemängu tundelisusest ja selle esitajate meisterlikkusest , nagu ta oli lootnud . Isand Wilfort päästis vöölt kukru ja heitis selle nagu kondi koerale , heitis jõulise viskega üle hoovi ja tuhmi kõlksatuse saatel maandus kukkur kividele , otse näitlejate ette . " Te lahkute hommikul , " sõnas ta vaikselt , ent kindlalt . " Varavalges . Esimeste päikesekiirtega . " Ta pööras ümber ning läks lossi , toetades küünarnukist vana naist , kes vaevaga pisaraid tagasi hoidis . Pikkamisi tõusid teisedki laua tagant ning heitsid näitlejate poole süngeid pilke . Nad jäeti üksinda , keegi ei soovinud midagi seletada ega jagada nende mõistmatust . Ometi teadis Gunard , et etendus oli õnnestunud , et kõik oli sujunud hiilgavalt , et ümbritsevad müürid ise olid õigeid sõnu ja tundeid ette sosistanud , et nende näidend oli elanud . Aga sellele rahvale siin polnud seda elu vaja . Inimesed pagesid vankrite ümbert nagu katku juurest , keegi ei tulnud neid tänama . Kõik sumbusid oma igaõhtustesse tegevustesse , vaikselt mindi magama . Veel viiv ja Võluteater oli hoovis üksi . Gunard korjas maast kukru , seal oli paar peotäit santiime ja kümmekond hõbedast poolemargast . Täpselt niipalju , kui tavaline parun päeval kaasas kannab . Ühe õhtuga Genterdamis olid nad teeninud mitmeid kordi rohkem . Võluteatri lootused olid purunenud , nad aeti minema ja neid süüdistati milleski , millest nad aru ei saanud . Tasahilju panid nad oma kolu kokku , kõik vaikisid ja olid hämmingus , vahetasid mõistmatuid pilke ning häbenesid üksteist , justkui olnuks keegi neist süüdi kurbmängu tabanud fiaskos . Vaid Rico paistis olevat mõneti lõbusam , sest kui teised vankritesse ronisid , sosistas ta midagi Gunardile , pilgutas silma ja suundus ukse poole , mis viis pesukööki . Ta koputas vaikselt kolm korda ja silmapilkselt avanes uks ning Rico lasti sisse . Päeva jooksul oli ta jõudnud mõne pesunaisega vahetada raugeid ja hurmavaid pilke ning vähemalt temale pidi Broughtenist jääma üks kaunis mälestus . Gunard ei tahtnud kellegagi rääkida . Löödult puges ta vankrisse , mühatas midagi Catarinale , otsis nurgast pooliku veinilähkri ja jõi selle paari sõõmuga peaaegu tühjaks . Ta ei kuulnud , kuidas pimeduses avanes lossiuks ja kellegi kerged sammud lähenesid Võluteatri laagripaigale . Ta jõudis võtta viimase sõõmu ja raskelt ohata , kui väljast keegi suumutatud häälel hõikas : " Isand Gunard ! " Gunard tundis selle hääle ära . Ta rüüpas veel kord suure sõõmu ja pistis pea vankrikatte alt välja . " Tulge ja seiske minu ette , kui ma teiega räägin ! " nõudis Clotilde van Broughten . Naise hääl värises . Gunard ägises ja ronis välja . Lööduna , hädisena , purjus ja nukrana seisis ta lossiproua ees . " Kes teid saatis ? " nõudis naine ägedalt . " Öelge mulle selle lurjuse nimi , et ma saaksin ta maapõhja needa ! " " Ma ei tea seda , aulik emand , " ähkis Gunard . " See oli üks suursugune isand ja tõtt-öelda ei mõista ma , mis ... " " Ma hoidsin Wilforti raevuhoo tagasi , " sõnas Clotilde . " Mina olin see , kes talle sosistas , et teid on ära ostetud ja et te ise vaevalt aru saite , mida tegite . Aga ma põlgan teid sellegipoolest . Kes see mees oli ? " " Mees ? Milline mees , kõrgeauline ? " " See mees , kes teid siia kutsus . " Gunard püüdis kirjeldada öist külalist Genterdamis ja iga tema sõna juures muutus naise nägu kaamemaks ja ta huulilt pääses hirmuohe . " See on vaid näitemäng , " proovis Gunard seletada . " Te mängite surmaga , " pomises naine . " Te etendate surma , nii nagu tahaksite olla selle valitseja ... " Ta nuttis . Nähes , et naise raevuhoog on murdumas , söandas Gunard siiski küsida , mis nimelt nende kurbmängus oli lossirahva nii endast välja viinud . " Sest see teie niinimetatud kurbmäng on meie lossi lugu ja suguvõsa õnnetus . Te elustasite siin selle , mida kõik püüavad unustada . Iga teie sõna rebis meie südamest tükikese , pannes selle verd jooksma . Te kiskusite lahti haavad , mida aeg on hoolikalt ravinud . " " Ma ei teadnud seda , " kogeles Gunard . " See on üks vana lugu minu kodumaalt , mida me aastaid oleme esitanud . Tõsi , mõningate muudatustega . " Clotilde raputas uhkelt juukseid ja tema hääl kõlas veidi rahulikumalt . " Ma ei tea , mis põhjusel keegi seda mängu mängib . Ent keegi riietas ennast Stephani kombel ja ... " " Stephani ? " " Stephan van Broughten oli minu mees . Esimene mees . Ta oli Wilforti vanem vend . " Gunard jäi sõnatult ammuli sui Clotilde'ile otsa vahtima . Naine rääkis edasi : " Ta oli lurjus , ennast täis ja ülbe kaabakas . Ma vihkasin teda . Talle meeldis mulle haiget teha . Väga haiget ... Ma olin selle peaaegu unustanud . Tulles tagasi ühelt sõjakäigult avastas ta , et lossis oli palju muutunud . Siin olid väga keerulised ajad , millest ma ei taha rääkida . Ta kutsus oma venna duellile . Minu pärast . Wilfort keeldus , ent lõpuks oli ta sunnitud kutse vastu võtma . Wilfort tappis Stephani . Tappis oma venna . Tappis oma ema poja . Mõistate , mida pidi ema Sarmanda üle elama ? Aga ta andestas Wilfortile , sest Stephan polnud enam inimene . Ma ei tea , milliseid kunste ja deemonlikke õpetusi ta seal kaugel Uues Maailmas tundma õppis , ent tappes oma venna , tegi Wilfort meile kõigile heateo . " " Minu näidendis ei olnud see sugugi nii , " pomises Gunard . " Teie etenduses oli kannatav prints hea - täpselt seda mõtles endast ka Stephan . Te tulite siia ja näitasite meile tema sisemaailma . Aga see polnud sugugi nii - ta oli elajas ! Te keerasite kõik pahupidi ja mõistsite hukka vennatapu , millistel ajenditel seda ka ei sooritataks . Teie näidend pidi panema kaasa tundma värdjale ja lurjusele , kes oli minetanud kõik rüütelliku ja inimliku ... " " See polnud nii mõeldud , emand ! " " Mis õigusega te ütlete , kuidas peavad inimesed teie näitemängu vaadates mõtlema ? " prahvatas naine . Gunard kogeles , otsis sõnu , kuid ei osanud selle peale midagi kosta . " Mul pole teile enam midagi öelda , " ohkas siis naine . " Võibolla pole see õiglane , et ma teid süüdistan , aga muuta ei saa enam keegi midagi . " " Ma palun teilt andestust , " suutis Gunard endast välja pigistada . " Mul on väga kahju . " " Sellegipoolest peate siit lahkuma . Rohkem tasu te ei saa . " " See mees ... kes meid kutsus . Ta juba tasus . Ma ei söandakski teilt enam santiimigi paluda . " " Ja palju ta siis selle saatanliku lõbu eest maksis ? " " Kakssada vana hõbetaalrit . " Naine toetas end hingeldades vankri najale . " Vana hõbetaalrit ? " kogeles ta . " Hertsogi vermitud münte ? " " Neidsamu . " " Püha halastaja Jumal ! " " See on väärikas raha , " arvas Gunard . " Enne surma peitis Stephan kogu oma varanduse . Suuremalt jaolt koosnes see hõbetaalritest . Neli kirstu olid aardekambrist kadunud ja keegi ei tea , kuhu ta lasi need viia . Aimates ette , et tema vend võib ta duellil tappa , lasi ta raha ära peita . See oli nii tema moodi . Meile jäid ainult tühised riismed . " " Siis on keegi selle raha leidnud ? " " Või on ta andnud kellelegi juhiseid , kuidas seda summat meie piinamiseks kasutada . " " Mul on väga kahju , et me oleme tahtmatult sellise intriigi sisse sattunud . " " Sel pole tähtsust , kas teil on kahju või mitte . Minge siit minema ! Juba teie nägemine paneb mind Stephani peale mõtlema ja ta on inimene , keda ma vihkan maailmas kõige rohkem . " Seda öelnud , pööras uhke Clotilde ennast ümber ja lahkus . Gunard jäi talle pikalt järele vaatama ja mõtlema , et ju siis nende kunst on ikka vägev küll , kui suudab inimestes äratada selliseid tundeid . Tema arust polnud sugugi tähtis , mis siin lossis oli aset leidnud , kunst - leidis Gunard - on midagi sellist , mis peabki tekitama äratundmise ja panema inimese mõtlema oma pattude , rõõmude ja mineviku üle . Kui haavad on olemas , ja tavaliselt on nad igaühel , siis on möödaniku meenutamine iseenesest paratamatu ja vajalik . Ta ei tundnud end süüdlasena , pigem hoomas sisimas mingit uhkustki . Kuid saamata jäänud rahast - sest Wilforti kukkur polnud sugugi nii pungil - oli siiski kahju . Ja purunenud lootustest . Enne kui ta munakividele sülitas ja vandesõna lisas , oleks ta nagu silmanurgast pimeduses üht kogu märganud . Esmalt mõtles ta , et see on enne hommikut naasev Rico , kuid kogu liikus ähmases valguses üle hoovi ja kadus kuhugi . Gunard sülitas veel kord ja kobis magama . Loomulikult kuulis ta hetk enne uinumist karjatust , kuid ei osanud midagi tarka selle peale ette võtta , pitsitas vaid teki all tugevamalt Catarinat ja norises edasi . Ilmselt kuulsid lossis veel paljud seda karjatust , ent nemadki ei pidanud vajalikuks ainult ühe häälitsuse pärast oma und katkestada . Sellepärast nad ei näinudki lossihoovis viivuks lahvatanud tuleleeki , mis miilas sinaka leegiga munakividel , otsekui oleks keegi sinna tulikuuma õli valanud , ja ei näinud ka meest , kes vaikselt naerdes üle hoovi sammus ja kadus . Mees lõkendas leekidest , mis tõusid ta kehast . V Südametuksed Aidann kuulis samuti karjatust . Ta ei maganud veel , sest Grethel oli läinud välja , et tühjendada isand Bartholomeuse elamut mustast ja täita veeämbrid kaevult värske veega . Ta mõtles , mis ülesandeid veel peaks sellele pirtsakale plikale usaldama . Karjatus kostis otse vankri kõrvalt . Aidann võpatas ja lausa hüppas püsti . See kostis täielisest vaikusest ja otsekui mittemillestki . Kriiskav , luust ja lihast läbilõikav hirmukarjatus . Nagu mardus . Aidann liikus vankriukse poole , et välja piiluda . Võib-olla näeb ta midagi huvitavat . Ta ei jõudnud midagi näha . Kui ta käe tõstis , et katet eemale lükata , avanes see iseenesest ja üks kogu lendas sisse . Et siis mardus ikkagi - võtku teda kõik deemonid ja pühakud ! - käis Aidanni peast läbi mõte , kui ta paisati vankrinurka . Poiss ei jõudnud isegi ehmatada . Midagi rasket , hingeldavat ja märga lebas tema peal . See olevus sosistas midagi , rabeles ja värises . See oli Grethel . Ja niipalju kui pimedas võis mõista , oli ta hirmust poolsurnud . Kukkudes olid nad asju ümber ajanud , isand Bartholomeus kalpsas kabuhirmus oma kastist välja . " Mis sul viga on ? " ähkis poiss . Aga Grethel polnud veel võimeline rääkima . Ta käed krabasid ümberringi , tüdruk värises , hingeldas ja üritas midagi öelda , ent ei suutnud . Peenikesed käed põimisid end Aidanni kaela ümber , Grethel pressis ennast poisi ligi , otsides kaitset ja varju . Aidann jäigastus , ta ei osanud midagi öelda ega teha . Ükski ihu polnud talle varem nii lähedal olnud ja ta oli sellest kummalisest läheduseotsimisest erutatud ja kammitsas . " Mis juhtus , tüdruk ? " küsis ta sosinal veel kord . Grethel tõi veel vaiksemalt oma vabisevate huulte vahelt kuuldavale : " Ma nägin ... surnut ... oh , ma kardan . Ta oli surnud . " " Kes ? Kes oli surnud ? " " See mees . Rohelises vammuses ... ta tõi raha ... " Ja veel hirmunumalt nügis tüdruk end Aidanni kaissu , poiss kobas ühe käega ümbrust ja leidis teki , mille ta endale ja tüdrukule peale tõmbas . " Millist raha ? " " Kukru , andis mulle ... Sa olid nagu päris Clotilde , ütles ta . Aga see mees oli surnud , Aidann ! See oli viirastus , ma nägin . Ta läks põlema ! " See kõlas nagu sonimine ja Aidann ei mõistnud sellest suuremat midagi . Ettevaatlikult kattis ta vähkreva kogu tekiga ja tüdruku käed haarasid poisi veelgi tugevamasse embusse . Siis ei liigutanud ega rääkinud nad enam pikka aega ja Gretheli hingamine rahunes tasapisi . Aidann lasi end lõpuks pikali ja Gretheli pea libises ta rinnale . Ta tundis neiu juuste hurmavat hõngu . Ümberringi oli pimedus ja vaikus . Ainult Gretheli hingetõmbed , mis aegamööda unes rahunesid , mühisesid ta kõrvus . Tüdruk jäi magama . Aga Aidann ei uinunud enne koidikut . Ta julges ennast vaevalt liigutada , lihtsalt lebas ja tundis Gretheli rindu oma küünarnuki vastas , tundis ta ihu soojust ja hingas ta hingetõmbeid . Ainus õhu liikumine oli tüdruku unehingamine Aidanni kõrvus . Esimest korda oma elus tundis Aidann , et teda oli kellelegi vaja , et tema suutis pakkuda kaitset ja turvatunnet . Ja Grethel polnud enam pirtsakas tüdruk , polnud enam temast nii palju vanem , vaid lihtsalt üks õnnetu ja kaitsetu neiu , kelle rüütlina Aidann end tundis . Ta ei söandanud silmigi sulgeda , et mitte lasta kaduvikku ühtegi hetke sellest ööst . Aeg-ajalt vajus ta silm siiski looja ja kuskil une ja ärkveloleku piirimail kuulis ta vaimus Gretheli häält küsimas : " Mida sa teed ? " Ja ta vastas oma mõtetes sellele kujuteldavale küsimusele : " Ma loen su südametukseid , kallis . Ma ei taha ühtki lööki vahele jätta . " VI Mitte-mitte kunagi Varavalges kiikas Rico vankrisse , jõuetu ja lõbus naeratus näol , ja nägi teki all üksteise embuses lebavaid Grethelit ja Aidanni . Mees noogutas heakskiitvalt ja kobis eesriide taha , et teha väike uinak , enne kui liikuma hakatakse . Tunni aja pärast äratas tedagi karjatus , ent see oli rõõmukarjatus ja tuli Gunardi suust , kes oli hommikust põit tühjendades avastanud kahe vankri vahelt vanu hõbetaalreid täis kukru . Raha - ja seda oli ligi pooltuhat taalrit - kiirendas Võluteatri hommikust teeleasumist ; Gunard ei soovinud jääda sellesse lossi kauemaks kui hädapärast tarvis . Müntide välimus ei jätnud kahtlust , kes nimelt oli need öösel vankrite juurde toimetanud . See pidi olema emand Clotilde'i poolt lurjuseks sõimatud mees , kes teadis , kuhu Stephen oli peitnud oma varanduse , ja kes juhatas Gunardi seltskonna Broughtenisse . Kelmikal muigel jutustas Rico Gunardile , mida ta hommikul vankris nägi , ja vanamees noogutas nukralt pead . Nii see algab ja varsti on neil trupis kas üks murtud süda või armastajad , kellele rändamine ja etendused näivad kõige tühisemad asjad maailmas . Aga loodetavasti on selleni veel aega . Oma nägemusterikka hapra une katkestas Aidann siis , kui kuulis väljast Rico ja Gunardi hääli . Hetke lebas ta liikumatult , vaatas vankri pragude vahelt immitsevas valguses Gretheli kaunist unerahus nägu , tundis , kuidas ta süda lõi , ohkas ja libistas ennast ettevaatlikult tüdruku alt välja . Kiiresti aitas ta meestel hobuseid joota ja vankrite ette rakendada . Ja siis vurasid nad Broughteni väravatest välja , rikkamad kui kunagi varem , igaüks omal kombel . Rico teatas , et tema magaks heal meelel , ja soovitas Aidannil ohjad enda kätte võtta . Grethel oli hommikul kummaliselt vaikne - ehk häbenes ta oma öist käitumist ja nõrkust - ning tõmbus koos jänesega vankrinurka . Varsti jõudsid nad läbi metsa Scremsi jõe teeristini ja otsustasid seal puhata ning pidada aru , kuhu edasi liikuda . Ja selles paigas , õnneliku juhuse tõttu , kohtusid nad Gecko Weickhardiga , Punahabemega , kes oli kaks päeva neis paigus inimesi küsitlenud ja otsinud parun del Rusticato juurest põgenenud talutüdrukut nimega Grethel . Punahabe ei teadnud , et neiu on Võluteatris , ning teeristile lähenedes hüüdis ta juba eemalt , et näitlejad teda ei pelgaks , vaid teda kui parun del Rusticato saadikut abistaksid . Kuuldes kabjaplaginat ja tuttavat nime , pistis Grethel pea vankrist välja ja hüüatas rõõmsalt : " Onu Gecko ! " " Grethel ! Olgu tänatud püha Thaddeus , et ma su lõpuks leidsin ! " " Sa otsid mind , onu Gecko ? " " Sind muidugi , Grethel . Paruni enda käsul . Ent kes on need inimesed , kelle juures sa oled ? " " See on minu Võluteater , " märkis üllatunud Gunard . " Ja see neiu on meie näitleja . Kes oled sina ? " " Tulen otsejoones parun del Rusticato juurest ja mul on käsk Grethelit hoiatada . Ning üle anda need . " Gecko hüppas hobuse seljast maha ja ulatas tüdrukule kukru ning kirja . " Selle raha saatis parun ühes hoiatusega , et Vahimehed on sinu kannul , tahavad sind kinni püüda ja kohut mõista . Parun soovitab sul põgeneda , kaugele , ja kas või üle mere Uude Maailma . " " Ta juba hoiatas mu ema , " sõnas Grethel mõistmatult . " Tema palvel ma ju siia sattusingi . " " Kuid järgmisel päeval tuli paruni juurde prokuraator Andreas isiklikult . Ta on neis paigus . Ta on kõnelenud Püha Thaddeuse kloostri abti Patricuga ning võtnud kindlaks nõuks sind hävitada . Ta arvab , et sa oled nõid . Andreas nõudis parunilt sinu väljaandmist ja minu isand ei saanud keelduda . Seadis ainult tingimuseks , et sind tema kohtu ette toodaks . Ning siis saatis minu koos raha ja kirjaga teele . Õnnistagu sind kõik pühakud , tüdruk , ja põgene neist paigust kaugemale ! " " Vahimeestel on pikad käed , " pomises Rico . " Meilgi pole nende eest asu . " " Nii kaugele kui võimalik , " kordas Punahabe . " Kasvõi Uude Maailma . Hüvasti , Grethel ja teie , ausad näitlejad . Andku Issand teile palju tervist ja õnne ! " Seda öeldes kargas Gecko taas hobusele , andis kannuseid ja kihutas tuldud teed tagasi . Kõik vaatasid Grethelile otsa . Tüdruk lõi käega , pühkis palgelt pisara ja kehitas nukralt õlgu . Ta avas kukru ja oigas . Seal olid kuldmündid - mitte palju , ent mõnekümne marga väärtuses ometi . Siis rebis ta kirjalt pitseri ja luges . " Kas sa oskad lugeda ? " hüütas Aidann . Grethel ei vastanud . Ta uuris teraselt kirja , ta huuled liikusid veerides , ent siis ulatas ta paberi Gunardile . " Ma tunnen tähti , " lisas ta nukralt , " ja mõningaid sõnu . Aga siin on võõrad sõnad . " Gunard luges ja muutus tõsiseks . Ta kägardas paberit käte vahel ja ulatas selle siis Grethelile tagasi . " Mis seal seisab , Gunard ? " küsisid Rico ja Aidann . " Üks nimi , ülikool ja linn , " vastas vanamees . " Alonso de Salazar Frias , ülikool , Bordeaux . " Rico kihistas naerda , ent jäi siis kohe vait , kui teised talle etteheitvalt otsa vaatasid . " Kes see on ? " küsis Grethel . " Ja kus on see linn ? Ma pole sellest kunagi varem kuulnud . " " See on mereäärne linn Akvitaanias , " vastas Gunard tõrksalt . " Ja magister de Salazar Frias on õpetlane . Üsnagi kuulus õpetlane , isegi minul oli kunagi üks tema raamat . " " Ma ei saa millestki aru , " sõnas tüdruk . " Mis on minul pistmist mingite õpetlaste ja ülikoolidega . " " Ma arvan , " ütles Gunard , " et oma hoolitsuses sinu pärast soovitab kõrgeauline parun del Rusticato sul otsida üles magister de Salazar Frias . Õieti on ta endine hispaania preester , kes omal ajal töötas Inkvisitsiooni heaks . Kuid ta ei uskunud nõidadesse ja leidis selle asutuse töös nii mõndagi , millega ta nõus polnud . Tal õnnestus paljusid nõidumises süüdistatuid päästa . Siis aga algatati tema enda suhtes ... Preester Frias pidi põgenema ja tema sõbrad , Pamplona peapiiskop ja preester Martin de Yrisarri hukati . " " Kuidas sina seda kõike tead ? " imestas Grethel . " Ma ju ütlesin sulle , et mul oli tema raamat . Selle eessõnas magister Frias sellest kõigest räägibki . Raamat kõneleb koomuskitegemisest ja maagiatrikkidest , mida Vahimehed peavad samuti kurjuse ilminguks . Olles juba Bordeaux's , kirjutas magister Frias raamatu , milles ta kirjeldab kõiki meie käteosavustrikke , ja ütleb , et see pole mingi nõidumine . Selles on tal muidugi õigus , aga mispärast pidi see lontrus oma vääritu raamatu lehekülgedel meie salaosavusi paljastama ! ? See on ju lausa kokaraamat kõigile neile , kes tahavad võlukunstiga elatist teenida . Ma hankisin selle raamatu ja hävitasin . Mida vähem selline tekst levib , seda parem , sest muidu jääks meie teenistus üha väiksemaks , " seletas Gunard tigedalt . " Aga ikkagi , miks peaksin mina tema juurde minema ? " " Sest see mees on päästnud palju niinimetatud nõidu . Ja võib-olla on ta nõus sindki aitama . Või vähemalt nii paistab arvavat isand del Rusticato . Ma olen kuulnud sedagi , et magister Frias on tagakiusatuid isegi Uude Maailma seilavate laevade peale aidanud . " " Ja kui kaugel on Bordeaux ? " " Eeh , väga kaugel . Sinna on paari kuu tee . Aga ta jääb lõunasse ja tavaliselt me liigumegi sügiseti sinnapoole . Meil polnud just plaanis neisse paikadesse minna , ent paistab , et midagi pole parata . " " Ja mida me siis nüüd teeme ? " küsis Rico . " Midagi me ei tee , " porises Gunard . " Mis meil ikka teha ? Liigume Bordeaux poole edasi ja katsume teel Vahimeestest eemale hoida , nagu me oleme alati teinud . " " Nad ei tea , et tüdruk on meiega , " märkis Aidann . " Ega otsi Võluteatrit , vaid ainult ühte tüdrukut . " " Mis võib meile anda teatava eelise ajas , et siit kaugemale jõuda , " sõnas Gunard . " Ent mitte kauaks . Meil ei õnnestu teda lõpmatult peita , varem või hiljem jõuavad nad meile jälile . Räägitakse , et see Andreas on nagu verekoer - kui kord jälje üles võtab , siis saaki käest enam ei lase . " " Sa ei kavatse ju ometi Grethelit neile ... " hüüatas Aidann . " Ei , loomulikult mitte . Kuidas võis selline rumal mõte sulle üldse pähe tulla ? Me lubasime ta emale , et kanname tüdruku eest hoolt . Pealegi pole meil Vahimeeste käest midagi head loota . Meidki süüdistataks nõidumisele kaasaaitamises või muus sellises . Nad ei jätaks kasutamata võimalust , et klaarida arved koomuskitegijatega . Nii et ära karda , Grethel . " " Aga ikkagi peame me tüdrukut peitma ? " päris Rico . " Siin kandis küll . Ja sestap liigumegi otsekohe edasi . Lõunasse , läbi Burgundia ja Limousini Akvitaania peale . Enne mägesid on mõned väiksed vabalinnad ja seal võime etendusi anda . Eks siis näe . Aga on üks asi , millest ma päriselt aru ei saa . Grethel , " kutsus siis Gunard . " tüdruk , tule siia ja kõneleme vähe . Minu meelest ei klapi selles loos midagi . Ka mina olen kuulnud Andreasest kui kurjast ja usinast Vahimehest . Ta on väga kuulus , kas tead . Aga ma ei mõista , miks ta nuhib sinusuguse tavalise külatüdruku järel ? Sul on küll erakordne võime tuld süüdata , ent siiski pole sa ju sellega midagi kurja teinud ? Ja mis on sellel kõigel pistmist Püha Thaddeuse kloostriga ? " Aga keegi ei saanud Gretheli käest vastust . Ta tõmbus näost kaameks , jäigastus ja sööstis lõpuks vankrisse , hüüdes : " Ma pole kellelegi kurja teinud . Kui te ei taha mind aidata , siis viige ema juurde tagasi ! " " Vaat sellised need tüdrukud on , " ohkas Aidann Ricole elutargalt , kui Võluteater teele asus . Järgmiste päevade jooksul veeresid nad mööda teid lõuna poole , ei näinud märkigi Vahimeestest , ja ka keegi teine ei tülitanud neid . Aidann ega Grethel ei meenutanud seda imelist ööd Broughtenis ; poiss sellepärast , et ei julenud , ja tüdrukul oli vist lihtsalt häbi . Ent enam nad ei näägelnud ja edaspidi ei öelnud Grethel kordagi , et Aidann meenutab talle upsakat väikevenda . Nad rääkisid tavalistest asjadest - mis neile meeldib ja mida nad kalliks peavad , mis neid ärritab , ajab vihale või naerma . Grethel õppis Ricolt ja Aidannilt mõne lihtsama käteosavustriki ja kuulas huviga , kuidas Võluteater oma silmamoondusi tegelikult teeb . Ta naeris lõbusalt , kui sai teada , kuidas isand Bartholomeus linade alt välja võlutakse , kuid ei suutnud aru saada , miks tulise raua katkihammustamine või suust tulepahvakute puhumine ei ole tõeline võlukunst . " Ega minagi pole seda välja mõelnud , " rääkis talle Rico . " On olemas alkeemikud ja teadlased , kes teevad igatsugu asjadega katseid . Maailm on lõpmatult mitmekesine - selles on meeletul hulgal pulbreid , aineid , lahuseid , juuri ja kõike seesugust . Teadmistega on võimalik neid omavahel sobitada nii , et hõõguv raud ei kõrvetaks suud ja et pähklikoores olev vedelik võtaks sellesse puhumisel leegi üles . Muidugi tuleb seda kõike harjutada . " " Aga kuidas sina seda kõike tead ? " " Ma olen pärit ühest mereäärsest linnast , kus esinesid tihti võlukunstnikud . Kodus hakkasin nende trikke järele aimama , ent oleksin end peaaegu ära põletanud . Siiski tuli mul üht-teist välja . Isa viis mind ühe rändava võlukunstniku juurde õpipoisiks . Ma ei kartnud tuld - see oli peamine . Õppisin aastaid ja üheks minu sõbraks oli alkeemik Marco Antonio Bragadini , kes neid asju leiutas ja välja mõtles . Ta oli hea inimene , kuid juhtus nii , et Inkvisitsioon poos ta üles , õnnistagu Issand tema hinge ... Lõpuks teatas minu meister , et pole tal mulle enam midagi õpetada ja koos esineda pole meil samuti mõtet , sest oskame ühesuguseid asju . Siis sattus meie linna - Luccasse - Gunard . Ta andis teatrietendusi ja tegi teistsugust mustkunsti . Tuld ta ei tundnud . Ja me hakkasime paarilisteks . Tema õpetas mulle näitekunsti ja mina talle , kuidas tulega ümber käia . Ma tean palju tulest , kuid seda mitte , kuidas seda mittemillestki pilgu ja mõttega võluda . Sul on anne , tüdruk , ja olgu minupoolest see Jumalast või Saatanast , oled sa ometi üks osake selle maailma mitmekesisusest ; üks osake , millel on oma ettemääratus , roll ja tähtsus . Niipalju ma tean , et miski siin maailmas pole loodud tagamõtteta ja kõigel on oma tähendus . " " Ma ei taha tuld süüdata , " arvas siis Grethel , " ma pole seda võimet palunud ega ihanud . See lihtsalt on . Ja ma ei tea , milleks . " " Küllap sa saad teada . Oled sa mõelnud , kui palju head on võimalik sellega teha ? Kindlasti palju rohkem , kui teevad Vahimehed . Sa pead õppima seda õigesti kasutama . " " Siis õpeta mind . " " Aga ma ei oska . Selleks on tarvis kedagi palju targemat . Näiteks magister Friast . " Vihmad ja esimesed külmad tuuled jäid neist maha , sest liiguti lõuna poole . Gunard hülgas esialgse kavatsuse osta uus vanker , sest esiteks oleks selle peale kulunud liiga palju väärtuslikku aega , teiseks liigutakse kolme vankriga aeglasemalt kui kahega ja kolmandaks tõmbavad kolm vankrit rohkem tähelepanu . Pealegi ei paistnud Aidannil , Ricol ja Grethelil seal kuigi kitsas olevat ; tüdruk elas oma eesriide taga ja Gunard ei söandanud veel teda Aidanniga päris ühte elamisse seada . Rahamuret neil polnud ja teeäärsetest kõrtsidest osteti rohkelt kõike vajaminevat . Catarina arvates veini muidugi nii palju vaja ei läinud , kuid selles suhtes olid Ricol ja Gunardil omad ettekujutused . Naine porises , et see jõudeelu rahahunnikul teeb nad laisaks ja paneb trikke unustama . Mehed tuletasid talle meelde , et siinseis paigus ei maksa Grethelit väga näidata , Vahimehed võivad sellest kiiresti teada saada . Pealegi on siin ainult hädised külad , kus Võluteatril pole sobilik esineda . Viimane mõtteviis oli muidugi uus ja inspireeritud suuresti kõlisevast margahunnikust , mida isegi veinilähkrite peale kulunud mündid ei suutnud märkimisväärselt kahandada . Ent ometi oli teel üks linnake , millest Gunard ei soovinud etendust andmata mööda sõita . Lintburg oli selle nimi ja eelmisel aastal oli Võluteater selles Alam-Antrauschi ühes lõunapoolses linnas suurepärase saagi teeninud . Nad otsustasid siiski linna sisse keerata ja etendada veel kord Amlithi kurbmängu . Gunard jutustas kaaslastele , mis oli põhjustanud Broughtenis sellise kohutava vastuvõtu , ja nad leidsid üheskoos , et kui etendada kunsti südamega , siis leiab sealt igaüks midagi tuttavat , ning kui äratundmine pitsitab hinge liiga valusalt , siis pannakse see ikka näitlejate süüks . Rico arvas , et kui too salapärane võõras Genterdamist oleks neile sõnu õpetanud või ette ütelnud , kuidas mängida , siis võiksid nad ennast tõesti süüdlasteks pidada . Aga praegu oli ju kõik Gunardi enda väljamõeldis , mis sarnanes juhuse tahtel Broughtenis toimunud kurbmänguga . Sellega olid näitlejad nõus , ja Grethel jättis enda teada , mida tema arvas . Aidann pani tähele , et Broughteni meenutamise ajal pigistas tüdruk oma suu kriipsuks kinni ega öelnud sõnagi , kuigi just tema oli öise rahatoojaga silmast silma kohtunud . Ja vahel vaatas Grethel Aidannile tulise pilguga otsa ja selles silmavaates oli küsimus . Ei , mõtles Aidann , ma ei räägi neile , et sa arvasid , et raha tõi viirastus . See on meie saladus . Millegipärast avastas Aidann , et Gretheliga ühise saladuse omamine meeldib talle . Seni polnud ta Gunardi ega Catarina eest midagi varjul hoidnud - kui jätta mainimata tema kehaga öösiti juhtuvad imelikud asjad või mõningaid mõtteid asjade kohta , mida ta enda ümber tähele pani , näiteks Rico sagedased öiseid kadumised - , ent seda arutas Aidann Gunardiga alati , mis oli nendega juhtunud etenduste ajal. Nüüd oli tal saladus ja ta jagas seda Gretheliga . Sõnatult . Lintburg . Kõigepealt hakkas üle kingu silma Lintburgi kiriku kellatorn , siis suitsusambad ümberkaudsetest küladest ja lõpuks linnamüürid . Lõikuspidu oli ammu läbi ja paljaks niidetud põldude kohal kraaksusid varesed . Polnud ka turupäev , sest maantee oli tühi ja linna poole ei voorinud kuigi palju rahvast . Nad veeresid väravate alt sisse ja kulgesid läbi uniste tänavate linnaväljaku poole . Väiksed poisikesed ühes koertega jooksid vankritele järele ja kilkasid rõõmust . Aga ometi nägid nad , kuidas mõned aknaluugid löödi nende vankrite lähenedes kolksuga kinni ja möödujad heitsid Võluteatri poole kõõrdpilke . Linnaväljakule jõudes said nad ka selle põhjusest aru . Mitte ainult põldude kohal ei tiirelnud varesed , väljakul oli nende peletamiseks isegi vaht palgatud , kuigi ta oli oma tööd lohakalt teinud ja linnud rohkelt saaki saanud . Isegi siit , päris väljaku veerest , võis tunda haisu . Neid oli neli - kõik noored tüdrukud , niipalju kui võis veel aru saada . Neli võllapuud ja neli laipa . Ehk nädalapäevad tagasi oksa tõmmatud , poodud elusalt " puuris " . Raudvitstest punutud inimesesuurused puurid olid tüdrukud liikumatusse asendisse sulgenud , ja seal - külma , kuuma , tuule ja vareste käes - nad piinlesid ja kustusid . Otse keset väljakut , ja vaht ajas kaikaga eemale vareseid , kes tiirlesid poodute kohal ja surusid varvaste vahelt sisse oma ahneid nokki . Võllapuude ees oli maasse torgatud Vahimeeste lipp - kaks ristatud S-tähte märgiks ja hoiatuseks , ent ka kuulutuseks , et kõik nõiad saavad maa pealt pühitud . Veel oli seal üks tahvel , millelt ilmselt võis lugeda , milliste nõiategudega olid tüdrukud hakkama saanud . Ent keegi Võluteatrist ei söandanud minna neid lähemalt uurima . Tüdrukute riided olid linnud ribadeks nokkinud , nende ihudel võis näha põletatud märke ja piinamisjälgi , liha luude ümbert oli lõigutud ja rebitud , nende nägudelt oli kadunud surmahirm ja piinamisvalu , alles olid vaid tühjad silmakoopad ja lagunev liha . Laibad kõlkusid kolksuvates puurides tugeva tuuleiili käes , üksildased , õnnetud ja kurjakuulutavad . " Ei , " kuulis Aidann äkki Rico sisinat , " ei , Grethel , jäta palun ! " Poiss ei jõudnud küsidagi , mille peaks Grethel jätma , sest juba ta nägi , kuidas köied , mille otsas rippusid surnukehad , hakkasid suitsema . Aidann pööras end vankriistmel ja nägi tardunud olekus Grethelit , kelle ettesirutatud käed värisesid , ta silmad olid suletud ja huuled pobisesid midagi . Rico haaras tüdrukul ümbert kinni ja tõukas ta vankrisse . Samal hetkel katkes sisinaga üks köis ja laip potsatas maha , valvur pööras ehmunult pead , jooksis vaatama , mis oli koolnuga juhtunud , ja samal hetkel kukkus teine hukatu . Katkenud köieotsad suitsesid , üks tüdrukute laipadest oli kukkudes lagunenud , tema pea vajus otsast ja hambad pudenesid klõbisedes laiali - nöör oli sooninud liiga sügavale kaela . Inimesed sööstsid kisades võllapuude poole , sest üks köitest oli hakanud veel suitsema . Kiiresti vuras Võluteater linnaväljakult minema ega peatunud enne kui linnast väljas metsasalus . Nad aitasid Gretheli välja ja panid ta oja äärde istuma . Tüdruk värises endiselt ja kallas endale pihkudega värsket jääkülma vett näkku . " Sa pead oma viha vaos hoidma , " lausus Gunard süngelt . " Viha või mida iganes . Oleks sind praegu näinud mõni Vahimees ... " " Ma ... " tihkus tüdruk , " ma kujutasin äkki ette , et üks neist poodutest olen mina ... ma nägin ennast seal rippumas ... " " Oh , vaiki , tüdruk ! " karjatas Catarina . " Ära mana õnnetust ja kuuluta kurja . " " Ma nägin , " pomises Grethel , " ma nägin , et mina ripun , ja siis ma tundsin ... " " Hirmu ja viha , " lõpetas Rico . " Ma saan sellest aru . Sa ei suutnud seda tagasi hoida . " Grethel noogutas . " Aga sa pead seda õppima , " ütles Rico rangelt . " Niiviisi sead sa meid kõiki ohtu . " " Ja neid tüdrukuid ei saa sa enam kuidagi aidata , " lisas Gunard . " Nad on surnud , Grethel . Kuid sina oled elus . Ja jääd niikauaks , kuni püsid ilusti meie juures ega süüta asju , mida sul ei kästa süüdata . Mis te arvate , kas keegi nägi meid ? " " Paljud ju nägid , " sõnas Rico etteheitvalt . " Aga ilmselt kartsid nad järjekordset Vahimeeste tulekut , kui koomuskitegijad on linnas . Kui nüüd sinna satub prokuraator Andreas , siis räägitakse talle , et linna tuli Gunardi Võluteater , sõitis väljakule ning siis läksid võllapuud põlema ja laibad kukkusid suitsus alla . See ei tee meile head ... " Ent siis võttis Aidann Grethelil õlgade ümbert kinni , aitas ta oja kaldalt jalule ja käratas kurjalt teistele : " Mida te norite ta kallal ! Jätke ta rahule ! Tule , Grethel , lähme . " Ning hellalt talutas ta tüdruku , kes tal piha ümbert kinni hoidis , vankrini ja aitas üles . Võinuks ju arvata , et see juhtum tegi Gretheli edaspidi tõsisemaks ja kinnisemaks , kuid tegelikult ei muutunud tüdruku käitumises midagi ; ta oli endiselt üsnagi avatud olemisega , vahel küll kaldus nukrameelsusse , ning kui kedagi nägemas polnud , siis poetas pisaragi . Aga need olid varmad kuivama . Trikitegemistest ja näitemängust leidis ta lohutust ja Ricol oli alati varuks mõni lõbusam lugu oma juhtumistest . Edaspidi ei kavatsenud nad üheski linnas ega külas pikemat peatust teha ja veeresid rahulikult lõunasse , Akvitaania poole . Sügis , mis põhja pool visalt peale tungis , oli siin justkui peatuma jäänud ja oma õigused taas suvele andnud . Vihma enam ei sadanud , sestap oli Võluteatri edasiliikumine hõlpsam . Päevad läksid küll lühemaks , ent soojemaks . " Vananaistesuvi , " arvas Gunard selle peale . " Loodus annab mooridele veel ühe võimaluse . " Ja Catarina tönksas teda lõbusalt rindu . Ühe väikese jõekääru juures tegid nad pikema peatuse , ja kui Aidann oli varbaga vett katsunud , ütles ta , et nad võiksid isegi suplema minna . Sel päeval olid nad tublisti edasi liikunud , hobused olid teetolmust hallid ja näitlejate kurgud kuivad . Mehed jooksid lõbusalt jõe äärde ja Catarina vihjas Grethelile , et nemad võiksid jõekäärus kasvava salu taha minna . Alguses tõrkus tüdruk vastu , kuid Catarina ei jätnud oma jonni ja kiskus Gretheli lausa väevõimuga kaasa . " Üks inimene peab ennast ikka pesema ka , " kärkis naine . " Ja kus sa , hing , end ikka pesed kui mitte soojas vees ? Ikka jõevees , mitte mõnes umbses kõrtsis . " Ja nad kadusidki jõekääru taha , kust peagi hakkas kostma kilkeid ja solinat . Aidann oli hea ujuja . Vesi oli tema stiihia ja võib-olla ei olnudki see juhus , et Gunard ja Catarina olid ta just paadist leidnud . Tõenäoliselt oli poiss sündinud vee ääres ja olnud kalurite poeg , või midagi seesugust . Isegi ujuma õppimine oli läinud tal lihtsalt ja ilma igasuguste pingutusteta . Ta ei kartnud vett , nagu Rico ei kartnud lapsest saati tuld . Ja sel ilusal õhtul oli Aidann väga rõõmus , et sai vette ; vallatles , pritsis Ricot , sukeldus ja puristas veiderdades suust vett välja . Ka nende vana ruun tuli ettevaatlikult jõe äärde , jõi selle mõnevõrra tühjemaks ning astus aeglaselt jalgupidi sisse . Vahimehed , poodud ja kõik lossid oma varandustega olid korraga väga kaugel , soe jõevesi aga siinsamas . See pakkus lohutust tolmusest teest ning kõigist ees ootavatest hädaohtudest . Rico ja Gunard tulid varem veest välja , kuivatasid end ja jõid jõepervel lähkrist veini . Ehk poleks Catarina isegi pahandanud , kuigi viimastel päevadel kurtis ta tihti , et Gunardil voolab kõrist alla rohkem veini kui hobustel vett . Aidann ei tahtnud veel välja tulla . Ta sukeldus sügavamale , hoidis vee all hinge kinni ja siugles pikkade tõmmetega . Võib-olla ei valinud ta ujumissuunda kuigi täpselt või tegi ta seda siiski meelega - ikka oma selleõhtusest ülemeelikusest tiivustatuna . Korraks tõusis ta pinnale , tõmbas kopsud õhku täis ja sukeldus jälle , rebides end vee all jõuliselt edasi . Lõpuks , kui õhku jälle väheks hakkas jääma , tegi ta viimase tõuke ja liugles käed ees . Ta ei kuulnud Gretheli karjatust , ta tundis vaid , kuidas ettesirutatud käed puudutasid korraga midagi siledat ja märga ja kuidas see miski liigutas end ta käte all . Mõte , et see võiks olla kala , ei tulnud talle pähegi , sest liiga ruttu libisesid ta käed üle väikeste pehmete kumeruste . Sile keha viskus temast kohe eemale ja poiss pistis pea vee alt välja , et näha karjuvat ja sumbates veest välja tormavat alasti Grethelit . Sealsamas seisis itsitades ja lõkerdades paljas Catarina . Aidann hingeldas , puristas , raputas pead ja vaatas jooksvale Grethelile hämmeldunult järele . Ta nägi esimest korda elus alasti tütarlast . Nüüd vaatas ta sedasama keha , mida ta mõned nädalad tagasi Broughtenis oli oma käte vahel hoidnud , sedasama ihu , millest kostvaid südamelööke oli ta und tõrjudes lugenud ja mõned korrad uneski näinud . Vilksamisi nägi ta väikseid pungitavaid rindu , mida ta oli oma küünarnuki vastas tundnud , nägi alasti keha , milles oli naiselikke jooni enam , kui temas mehe omi , ometi ei pööranud Aidann pilku ära ka siis , kui itsitav Catarina talle vett näkku pritsis ja küsis , et mitu näkki on siis poiss sel õhtul kinni püüdnud . Aga Grethel ei lõpetanud karjumist ja kaldale jõudes kadus ta kiiresti puude varju , märkamata isegi maast kleiti üles korjata . Catarina mühatas ning sammus tüdrukule järele , oma alastusest sugugi hoolimata . Aidann seisis tummalt , kalpsas veest välja ja kõndis mööda liiva meeste juurde tagasi . " Mis seal juhtus ? " uuris Gunard . " Tüdruk karjus nagu ratta peal . " " Mis vist ujusin talle kogemata vastu , " seletas Aidann . " Aga ta ehmus sellest koledasti . Ma ei mõelnud midagi halba , ei näinud vee all , kuhu ujun . Lihtsalt juhtus nii . " " Ega selles polegi midagi halba , " itsitas Rico . Aga ta eksis . Catarina ja Grethel ei tulnud niipea salust välja . Mehed panid ennast riidesse ja otsustasid , et see jõekallas on piisavalt hea ööbimiskoht . Nad süütasid lõkke ja panid soolatud liha jõeveega täidetud katlasse keema . Kui Catarina tuli , kõndis Grethel vaguralt ta järel aga heitis Aidanni poole ebamääraseid pilke . Catarina pani käed puusa , uuris viivuks Aidanni , mühatas järjekordse lahtise veinilähkri poole ja ütles : " Grethel tahab teile midagi rääkida . Kui ma ta metsast leidsin , istus vaeseke tulesõõri sees . Ta ei tahtnud mind alguses ligi lasta , aga siis kustutas tule . Tule siia , tütreke , ja räägi neile sedasama , mida minulegi . Pole õige seda ainult enda teada hoida . Oma häbi elasid sa minule jutustades juba üle ja tegelikult pole seal häbeneda midagi . Räägi julgelt kõik ära . Me oleme nüüd ju üks pere . Ja andke tüdrukule ka üks lonks veini , see teeb talle ainult head . Mida te siin kaanite kogu aeg , nagu mõned benediktiini mungad , olgu Issand neile armuline ! " Ja tõepoolest , Grethel jõi ahnelt lonksu veini , puna tõusis ta palgele , ta mähkis endale teki tihedamalt ümber , kiikas viivuks Aidanni poole ja hakkas rääkima : " Te küsisite minult , et kas ma olen püüdnud süüdata elusat inimest . Noh , ma ei ole tegelikult , aga olen soovinud küll . Ja te küsisite , et miks Vahimehed mind taga otsivad . Ma arvan , et sellepärast , mis juhtus isand del Rusticato metsas . See oli päris suve alguses . Ma korjasin metsas marju ja oli väga palav ilm . Jõudsin jõe äärde ja läksin suplema . Ma olin kaua vees ja ei näinud midagi , mis toimus minu ümber . Aga oleksin pidanud nägema . See oli üks munk Püha Thaddeuse kloostrist , Gerardo vist oli ta nimi ... Kui ma madalas vees pead pesin , hüppas ta mulle põõsastest kallale . Ta oli seal vist juba tükk aega passinud . " Grethel nuuksatas , võttis veel ühe veinilonksu , neelatas ja rääkis edasi . " Tal ei olnud enam mungakuube seljas . Midagi ei olnud . Ja ta viskus minu peale ja hakkas mind igalt poolt katsuma . Ta lõhnas küüslaugu ja sibula järele , suust tilkus ila ja iga tema puudutus oli väga vastik . Ma rabelesin vastu , kuid ta oli minust tugevam , tegi haiget ja kiskus mu veest välja . Kõik tema liikmed olid kuidagi kõvad ja jäigad , ta surus mind vastu maad ja üritas ilaste huultega minu suud puudutada . See kõik oli väga valus ja ma olin nii ehmunud , et ei suutnud midagi teha . Ta lõi mind näkku ja rääkis midagi , aga ma ei saanud sellest aru . Siis hammustasin ma teda huulde ja sain korraks käed vabaks . Ma pigistasin midagi ja lõin küüned temasse . Ta lõdvendas mõnevõrra oma haaret ja ma sain vabaks . Hüppasin püsti ja jooksin metsa poole . Korraga tundsin ma meeletut viha ja nägin , kuidas mõned läheduses seisvad kuivanud puud süttisid . Aga munk jooksis mulle järele . Ma soovisin , et ta sealsamas ära põleks ja et iga leek teeks talle igavest valu , nagu tema oli teinud minule . Soovisin seda väga tugevalt . Kukkusin ja ta hüppas mulle jälle peale . Ent nüüd sain kätte mingi oksarondi ja lõin teda . Küünistasin ja hammustasin ning tahtsin , et ta ära põleks . Korraga hakkaski minu ümber kõik põlema ja mina ise olin keset põlevat ringi . Ma karjusin tema peale ja sülitasin ja röökisin , et ta põleks selles tules . Ta taganes , ikka veel alasti , vehkis kätega , lõi risti ette ja jooksis lõpuks minema . Minagi põgenesin koju ja rääkisin emale , mis juhtus . Hiljem ma kuulsin , et vend Gerardo oli end kloostris surnuks kukkunud . Ma olin selle üle väga rõõmus . See oli ainus kord , kui ma tahtsin , et üks elav inimene ära põleks , ja mul oli väga kahju , et ma ei saa elusaid asju põlema panna . Ma lähen nüüd magama . " Ja seda ta tegi . Gunard ütles : " Ilmselt rääkis Gerardo midagi nõiast , kes manas talle tule kallale . Ta kartis , et tüdruk annab ta üles ja et seejärel heidetakse ta kloostrist välja . Seetõttu mõtleski ta välja loo kohutavast külanõiast . " " Ma arvan , et me peaksime nüüd kiiremini Bordeaux' peale liikuma , " ütles Rico . " Ma ei oska küll arvata , mis ja kui palju on magister Friase võimuses , ent küllap teab parun del Rusticato paremini . " " Vaesekesel vedas , " tähendas Catarina . " Ma vaatasin ta metsas läbi . Munk ei jõudnud oma kavatsusi teoks teha , ent niipalju kui mina mehi tean , siis luuletas ta just sellepärast nõia poole kohutavamaks . " Kui Aidann vankrisse jõudis , tundis ta mingit ebamäärast süütunnet . Ta ei teinud küll enesele etteheiteid , ent korraga adus ta seda hirmu ja koledaid mälestusi , mida pidi tüdruk meenutama , kui ta veest välja jooksis . Mõte , et tema käte puudutus oli Grethelile tolle vastiku munga meelde tuletanud , tegi poisile haiget . Ta katsus olla väga vaikne ja kuulatas , kas Grethel magab , viskas ennast teisel pool eesriiet asemele , võttis siis julguse kokku ja sosistas : " Grethel ? " Vastuseks kuulis ta ainult ühtlast hingamist ja tasast tuulesahinat rohus , mis kasvas vankri ümber . " Grethel ? " sosistas ta veel kord . " Grethel , kas sa magad ? Ma tahtsin ainult öelda , et mul on kahju . Ma palun andeks . " Ikka ei mingit vastust , vaid hingamine . " Sa annad mulle andeks , eks ? Ma ei teadnud ju ... " Ja siis äkki , kui hingetõmbed lakkasid , vastas talle veelgi vaiksem sosin : " Ära kunagi enam nii tee , Aidann . " " Ei tee , " lubas Aidann ja tõmbas teki endale peale . " Mitte-mitte kunagi , kuuled ? " " Mitte-mitte kunagi , kõigi pühakute nimel . " " Mitte kunagi , Aidann ! Ainult siis , kui ma luban . " Ja siis veel , veidi enne kui neiu sosin vaikusesse uppus : " Ainult siis , kui ma luban . " Ning jälle ei saanud Aidann mitu tundi und . VII Tuleristsed Ühel päeval , kui Võluteater oli jõudnud kuhugi Burgundia ja Lorraine'i piirile , maadele , kus pidevalt möllavad sõjad Prantsuse kuninga ja keisri palgasõdurite vahel , ja ilmad püsisid endist viisi soojad , kohtasid nad Vahimehi . Neid oli kaks ja nad lähenesid vankritele lõuna poolt . Valged mantlid lehvisid tuules ja mustad ratsud lasid kiiret kapakut . Gunard märkas neid esimesena ja hõikas kiiresti tahapoole hoiatuse . Oli juba liiga hilja , et lasta Grethelil vankrist välja hüpata , seepärast peitsid nad ta riidekuhila alla ja käskisid vakka olla ja mitte midagi põlema panna . Ükskõik kui palju ta ka ei kardaks . " Tuletage oma osad meelde ! " käskis Gunard . " Olge valmis , võib-olla peame tegema müsteeriumit . " Vahimehed lähenesid kiiresti ja ei ilmutanud eemalt vankreid silmates mingit huvi . Ent jõudes lähemale ja nähes Võluteatri kirevaid maalinguid , aeglustasid nad ratsude sammu , näisid omavahel aru pidavat ja võtsid siis selgelt suuna vankrite peale . " Kes te olete ja kuhu lähete ? " nõudis esimene , kui nad jõudsid rändteatriga kohakuti . Mees kandis lühikeseks pöetud habet ning tema kübaral lehvisid kaks paabulinnusulge . " Gunard Taanlase teater , " kostis Gunard . " Ja kes olete teie , et ausaid näitlejaid niiviisi kinni peate ? " Ta ei näinud välja kartlik ning tema toonis oli kübe ülbustki . Just nii , nagu oli kohane ühele ausale müsteeriumietendajale , kes ei pruukinud ju Vahimeestest kuulnudki olla . Vähemalt neis paigus . Pealegi oli Gunardi häälduses ka kerge võõrapärane aktsent . " Vennad Bertrand ja Philippe vagast Vahimeeste Ordust , nagu su enda silmad ei näeks , pajats , " vastas mees tõredalt . Ent Vahimehed ei saanud ka vastamata jätta , sest nad viibisid senjööri maa peal , kus viimase teadmata ei tohtinud ühtegi inimest kinni võtta . Või nii vähemalt Gunard lootis . Kelle maa siin on ? Prantsuse kuninga või keisri vasalli oma ? Millist usku see hertsog kummardab , millises keeles loeb palveid ? Gunard ei teadnud täpselt . Piirialade valitsejad vahetasid usku , isandaid ja vaenlasi mõnikord kiiremini kui tema oma näidendites stseene . Siin polnud veel Prantsusmaa ega enam ka Antrausch . Burgundia ja Berry jäid umbes lõunasse , Lorraine läände . Ühes külas kõneldi alamflaami keelt , teises saksa , kolmandas prantsuse . Ja linnades kõike läbisegi , lisaks veel ka hispaania ja ladina keelt . Nii et ta ei teadnud , kui julgelt Vahimehed end siin tunda võivad ja parem on seega mitte ülbitseda . " Me oleme kuulnud teie kõrgeaulisest ordust , " sõnas Gunard siis kummardades . " Me liigume Bordeaux'sse , kust peaks läbi minema palverändurite teekond Santiago de Compostelasse , et etendada seal patukahetsejatele müsteeriumit . " Tavaliselt liikusid palverändurid Compostelasse küll veidi varem . Kuid veel sügiselgi võis neid liikvel näha . Gunard oli neid veidrikke oma silmaga näinud ja teadis , et linna raad ja gildid maksavad näitlejatele head raha , et rändureid kuidagi köita , hoiavad teeröövleid eemal ja püüavad olla paavstile igati meele järele . Etenduste peale vooris linna ka muud rahvast , mis korvas gildide kahjud ja tõi isegi tulu . " Teater ? " uuris vend Bertrand . " Seda me arvasimegi . Haledad koomuskitegijad , kes naerutavad inimesi ja kallutavad neid vagaduse teelt kõrvale . " " Me etendame müsteeriume , " hüüdis Gunard solvunult . " Kõige pühamaid ja jumalakartlikumaid näitetükke . Muidugi võime esitada ka interlüüde või kurbmänge , ent praegu on meie parimaks tükiks Punase Mere ületamine , mida me mõned ajad tagasi Westfalenis suure menuga ette kandsime ja piiskopihärra isiklikult avaldas meile selle eest tänu . " Westfaleni kohta Gunard ei valetanud . Tõepoolest pidid nad seal aasta tagasi - seega klappis ka mõiste 'mõni aeg' - tegema kurbmängu ja võlukunsti asemel hoopis kulunud müsteeriumit , ent kohalik piiskop oli paavstiga raskesti tülli läinud , usku vahetanud , ja linn oli Vahimehi täis . Igaks juhuks võisid nad ette näidata punase kanga , mis oli etenduses mere dekoratsioon , millest Rico , Aidann ja Catarina valges hõlstis Gunardi juhtimisel üle tatsasid , et tulla seejärel lava tagant uuesti tagasi . Üldiselt meeldisidki Gunardile rohkem Vana Testamendi ainelised lood , mis olid rahvalegi meelepärasemad . Näiteks Moosese ja vaarao lugu või Taaveti ja Koljati oma , milles Rico ja Aidann etendasid sama hiiglast , keda Amlithi kurbmänguski . Vahimehed vahetasid sosinal mõne sõna . " Me otsime põgenenud nõida , " ütles lõpuks vend Philippe . " Noor tüdruk , kes süütab põrgutuld ... Vähemalt nii temast räägitakse . Kas te olete kohanud kedagi seesugust ? " Catarina ilmus vankriuksele ja lõi viimaseid sõnu kuuldes risti ette . " Hoidku Jumal meid seesuguste koleduste eest ! Me oleme rahulikud ja vaiksed , jumalakartlikud näitlejad , kes ilmaski pole kohanud ühtegi nõida . " Vend Bertrand tegi hobusel ringi ümber vankrite ning Rico ja Aidann kummardasid talle , kui munk möödus süngel pilgul teisest vankrist . " Palju teid on ? " küsis ta . " Neli hinge , " vastas Gunard . " Mina ise , minu naine , näitleja Rico ja poiss . " " Ega te ei tule Alam-Antrauschi maadest ? " " Olime küll Genterdamis , kõrgeaulised isandad . Laadal käisime . " " Genterdami laadal ? Selles liiderlikus pesas , vabalinnas ? Ja seal mängisite müsteeriumi Punase Mere ületamisest ? Selle peale naerdakse teid välja ja te ei teeni kuigi palju . Ma ju tunnen Genterdami rahvast . " " Noh , " kõhkles Gunard , " algul mõtlesime seal Igameest mängida - võib-olla teate seda kuulsast moraliteed - , sest selles linnas tõepoolest ei peeta vagadest tükkidest suurt lugu . Aga ... " " Aga ? " " Lõpuks astusime esile ühe kurbmänguga , mis on samuti kirikule meelepärane , kuna räägib patukahetsemisest ja puhtast , Jumalale meelepärasest eluviisist , millest kinnipidamine on ainus viis , mis võib meid , surelikke , lunastusele lähemale viia . " Bertram peatus Gunardi ees ja puuris oma karmi pilgu talle näkku . " Nii et te olite Genterdamis ja ei etendanud seal müsteeriumi ? " " Nii jah . " " Ja nüüd liigute Bordeaux'sse , et astuda seal palverändurite ette ? " " Just täpselt nii . Raad maksab alati heldelt . " " Heldelt maksab ta siis , kui seal on palju palverändureid . Aga me pole neid kohanud , kuigi tulime Limousini piiri poolt . " " Siis võib meie teenistus kehvaks kujuneda , " kehitas Gunard nukralt õlgu . " Ju on see Jumala tahtmine . " Muidugi võinuks nad näitlejad vankritest välja käsutada ja need läbi otsida . Juhul kui neil peaks tekkima vähimgi kahtlus , et tagaotsitav võiks end seal peita . Gunard mõtles , et kui Vahimehed tulid otse Limousinist , siis ilmselt said nad kulleriga käsu Alam-Antrauschi poole tulla . Mis tähendas , et Vahimehed koondasid jõude ja võtsid Gretheli otsimist väga tõsiselt . Nagu nad alati kõike võtavad . Aga see oli tubli tükk tööd ja peab vendi ainult teel kinni pidama . Vimm rändteatrite vastu aga istus Vahimeestel alati sügavalt sees ja sestap ei tahtnudki nad Gunardi müsteeriumijuttu uskuma jääda . Vähe oli neid teatreid , mis tänapäeval müsteeriumitega elatist teenisid . Ja kui Vahimehed juba vankritesse lasta , siis pidid nood peagi mõistma , et tegemist on ikkagi koomuskitegijate , mitte vagade näitlejatega , sest mustkunstikraami oli ju süüdistusteks küllaga . " Igal juhul , " ütles siis vend Philippe , " kui juhtute kuulma või nägema midagi ühest nõiast , ta on noor tüdruk , siis peate sellest kohe andma teada Vahimeeste Ordule . " " No kust võis seesugune siia , nii kaugele , sattuda , " lõi Gunard käega . " Rusticato maadest on ju siia pikk tee . " Kiiresti pööras vend Philippe sadulas pead . " Oota , kas ma ütlesin sulle , et põgenenud tüdruk on parun del Rusticato oma ? " Ka vend Bertrand , kes oli juba ohjad pihku võtnud ja valmistus hobusele kannuseid andma , jäigastus ja keeras oma suletutis kübaraga pea Gunardi poole . " Noh , te ju küsisite , et kas me tuleme Alam-Antrauschist ? " ütles Gunard ähmiga . " Ma siis mõtlesingi , et ... " " Ühe pajatsi kohta mõtled sa liiga palju , " kähvas vend Philippe . " Ja ma ei öelnud seda ka , et nõid on Alam-Antrauschist , ainult küsisin , kas te tulete sealt . " " Jah , sealt me tuleme , " pomises Gunard , kuid kogus end kiiresti . " Te küsisite Alam-Antrauschi ja Genterdami kohta ja siis ma mõtlesingi , et parun del Rusticato on seal kandis suur isand ja et küllap ongi tüdruk tema juurest . " " Ikkagi mõtled sa kuidagi liiga palju ja kiiresti , " urises Philippe . " Me vaatame teie vankrid siiski korra üle . Et te ei saaks hiljem öelda , et Vahimehed on oma tööd halvasti teinud . " " Ja mida loodavad kõrgeaulised isandad siit leida ? " hüüdis Gunard häält kõrgendades , et see kostaks ka teise vankrini . " Tavaline näitlejate kraam , pealegi must , räpane ja tolmune . Meie kirstudes pole midagi huvitavat . " " Seda parem teile , " vastas Bertrand . " Ma kiikan sinna tagumisse , sina vaata esimest , " ütles ta oma kaaslasele . Aidann ja Rico kuulsid vestlust , Aidann istus endiselt pukis , kuid Rico oli jõudnud taha lipsata . " Kus on see vanem pajats , poiss ? " küsis Bertrand , ratsutades teise vankri juurde . " Taga , isand , " vastas Aidann . Bertrand hüppas hobuse seljast maha ja ronis vankrisse . Kui ta katte eest lükkas , askeldas Rico parasjagu suure musta kasti juures . Nähes Vahimeest sisenemas , hüppas ta kirstust kiiresti eemale , nagu oleks ta kõrvetada saanud . " Ahaa , Jumala nimel , mida sa peidad seal , pajats ? " hüüatas Vahimees . " Ei midagi , aulik isand , " kogeles Rico . Ent Bertrandi ta sellega ei petnud . Vahimees ei pidanudki kaua nuputama , kuna ta mäletas täpselt , et Rico oli vaid hetk enne seda , kui nad otsustasid vankrid läbi otsida vankrisse hüpanud ja hakanud kohe ühe kasti kallal askeldama . " Tee see kirst lahti ! " käskis vend Bertrand . " Seal on ainult näitlemistarbed , " pomises Rico . " Ei midagi huvitavat ... " " Küll me näeme , mida seal huvitavat on või ei ole . Tee lahti ! " Tõrksalt avas Rico kirstu . Vahimees sööstis selle sisemuse kallale . Esmapilgul olid seal tõesti ainult kostüümid , võltsnoad , kausid , kannud , hilbud , habemed , klaaskeed , kasukad ... Aga Bertrand tuhlas neis ja peagi heitis ta põrandale münte täis kukru . Rico osa Broughteni etendusest . " Seda sa peitsidki ! " peaaegu röögatas ta . " Raha ! " Aidann oli samuti vankrisse ilmunud , tema süda hüppas põues ja ta kartis , et Vahimees kuuleb kindlasti sellist trampimist . Talle ei pööratud tähelepanu . " Miks sa peitsid seda raha ! ? " karjus Bertrand raevunult . " Vasta , sa armetu pajats ! " " Eeh ... " kogeles Rico , " ma mõtlesin , et isandad mõtlevad , et ... " Vahimees haaras maast kukru ja viskas selle Ricole näkku . " Mida sa mõtlesid , loom ! Oma väärituid veeringuid peites mõtlesid sa , et kõige pühama Vahimeeste Ordu rüütlid jahivad sinusuguste krosse ! " " See on minu mitmeaastane aus teenistus . " " Sa julgesid Vahimehi röövimises kahtlustada ! " Rüütel rabas puusalt mõõga ning Rico langes tema ette põlvili , langetas pea ja ütles : " Oh , andke andeks vääritule see kõhklus ja hirm , kuna ahnus ning kadedus on kõik , mis saab osaks ühele lihtsale rändnäitlejale . Ta õpib kartma ausaid , värisema valitute ees ja põlgama pühakuid . Nii palju pattu ning jumalasalgamist näeb ta oma teel külast külla , linnast linna , nii palju kõrkust ja valskust . Ma peitsin oma raha , kuna näen kõigis vargaid ja seda on õpetanud mulle ränduriaastad . " Vend Bertrand langetas mõõga , ent tema ilme jäi karmiks . " Sa räägid nii , justkui kahetseksid oma elukutset . Kui sinus kõneleb tõde , siis peaksid minema kloostrisse ja jäämagi sinna . " " Kas tõesti võib end kloostrimüüride taha varjates leida tõelise tee Jumalani ning jõuda lihasuretamise ja kasinusega Valguseni ? Kõigest maisest ärapööramine on samasugune silmakirjalikkus kui rikkuses ja külluses elunautimine . Rändnäitleja näeb oma teel nii rikkaid kui vaeseid , ent harva tõelist suunajuhtijat . " Vend Bertrand vaikis hetke . Võis arvata , et kuidagi olid Rico sõnad ta hinge puudutanud , juhul kui see oli seal mantli alla ikkagi olemas . Ta vaatas , kuidas kitsuke verenire veeres mööda Rico põske , kuhu kukkur oli teda tabanud . Aidann tundis ainult hirmu ja ei midagi muud . Vanker oli tema kodu . Ainus ja ainuke . Ja näha siin võõrast , vaenulikku võõrast , pikka kasvu mõõgaga rüütlit , kardetud Vahimeest , kes laamendab ja loobib asju , käitub , nagu oleks ta omas kodus , ning viskab Ricot mündikukruga ... see kõik rabas teda . Ta nägi vaenlast siinsamas , oma vankris . Kõige turvalisemas kohas maa peal nägi ta vägivalda , kohas , kus seda üldse olla ei tohiks . Aga kuskil sisimas mõistis Aidann , et Rico teab , mis teeb . " Meie ordu on puhas , " ütles lõpuks vend Bertrand . " Puhtam kui kloostrid ja ülikute lossid . Me ei otsi rikkusi , vaid tõelist teed Jumalani . Peites oma raha , oled sa mind solvanud . Kuid ma oskan solvanguid alla neelata , kui need tulevad sinusuguselt . Sa pead veel rändama , et mõista oma tõelist armetust . " Rico ei tõusnud veel . Ent ta pilk lipsas avatud kirstult teisele , suuremale , mis seisis vankri vasemas nurgas . Vahimees pani ta pilku tähele . " Sul on seal veel raha ? Ja ise räägid kasinusest ? " " Ma olen vaid vaene patune , kes peab kuidagi endale elatist teenima . " " Tee see kirst lahti ! " Endiselt põlvili , roomas Rico kirstuni . See oli suur , piisavalt suur , et mahutada tervet inimest . Ent kui Rico selle avas , võis suures avauses näha vaid ühte väikest kukrut . Vend Bertrand põrnitses seda hetke ja naeris siis põlastavalt . " Isegi kui sa oled need krossid ausa tööga teeninud , etendades müsteeriume , oled sa oma ahnuses ja silmakirjalikkuses naeruväärne , peites selle raha - mida sa oma jutu järgi nii väga põlgad , aga südames ihaled - sellisesse suurde kirstu . Nagu muutuksid sinu säästud sellest suuremaks , kui sa peidad need mahukasse kirstu ... " Ja Vahimees pööras ümber ning hüppas vankrist välja , lükates Aidanni jõhkralt oma teelt . Vankri ees seisis vend Philippe . " Need pajatsid peidavad ainult oma sääste , " hüüdis Bertrand . " Nende haletsusväärne ahnus teeb mind vihaseks . Parem liigume edasi , vend , et mitte läppuda ihnuse haisu kätte ! " Ja veel kord vankri poole pöördudes lisas ta : " Kui te kuulete midagi parun del Rusticato maadest põgenenud tüdrukust , kes on nõid , peate sellest viivitamatult lähimasse kirikusse teatama . " Selline oli Gretheli esimene kohtumine Vahimeestega , kuigi ta ise neid õieti ei näinudki . Sealt topeltpõhjaga kirstu teisest sahtlist . Aidann oli aga vaadanud Vahimeestele otse silma , et neid edaspidi paremini ära tunda ... siis , kui nad ei kanna valgeid mantleid , vaid tavalisi rõivaid , ja sebivad laatadel ning pidustustel tavaliste inimeste seas , et leida naerutajaid , koomuskitegijaid , lõbustajaid , mustkunstnikke ja nõidu . Nad tahavad , et kogu maailmal oleksid kalgid , külmad ja julmad silmad , mis ei naera ja paremal juhul võivad ainult vihast rõõmu tunda . Sest viha vaenlase vastu on püha ja ülendab , seevastu naer teeb nõrgaks ja alandab . Jeesus ei naernud , kordagi ei teinud ta nalja , räägivad Vahimehed ning põlastavad naerutajaid . Naerdes moondub inimese nägu grimassiks , nagu ei olekski ta tehtud Jumala näo järgi . Järgmistel päevadel said Rico , Aidann ja Gunard Vahimeeste üle küllalt naerda ja Rico isegi kelkis oma näitlejavõimetega - et kuidas ta ikka oskas nad üle kavaldada ! Catarina manitses neid tõsidusele ja korrutas Gunardi reeglit , et ühte trikki ei tohi sama publiku ees teha kaks korda . Järgmine kord peab neil olema varuks midagi paremat . Ühel vihmasel õhtul laagrisse jäädes küsis Grethel Gunardilt Vahimeeste kohta . " Ma kuulsin nende hääli , " ütles tüdruk , " kuid ei näinud neid . Nende hääled olid täis vihkamist teie vastu . Ja ma ei saa aru , miks . Mida olete teie neile kurja teinud ? " " Aga sina ise ? " küsis Gunard vastu . " Kas sa ise saad aru , mida sa oled neile või kellelegi teisele kurja teinud ? " Grethel raputas nukralt pead . " Ma saan ... süüdata , " kostis ta vaikselt . " Ja see on kõik . Ma ei taha seda , ent saan . Miks siis peab mind sellepärast tapma ? " " Sest nad peavad sind nõiaks , " seletas Gunard . " Ja kõik nõiad on saatnud maa peale Saatan . On palju neid , kes ei usu nõiajutte , ent mida rohkem Vahimehed neist räägivad , seda rohkem jääb see inimestele meelde - nad on juba kord sellised . Me olime nõus sind enda juurde võtma vaid sellepärast , et meidki jälitavad Vahimehed ja tahavad meiga arveid õiendada , kuigi meie toome inimestele ainult rõõmu ... noh , ja vahel ka kurbust , sest tragöödia peab panema mõtlema kurbadele asjadele . Aga ainult seepärast , et ise paremaks saada . Meie kurbmäng räägib inimlikust kurjusest , mis on maailmas olemas , ja see tuleb ära tunda . Nii et me oleme nende silmis halvad . Mustkunsti peavad Vahimehed ju samuti nõiduseks . Kuid miks on nad end näitemängude vastu seadnud ... " " Jah , miks ? " päris Grethel . " Noh , tegelikult on see midagi uut , " meenutas Gunard . " Ma ise neid aegu muidugi ei mäleta , olen vaid teiste käest kuulnud , et kunagi ammu oli suur Rooma riik , kus näitemäng oli kogu rahvale ja meelelahutuseks . Siis aga kukkus see riik kokku ja tuli kirik . Kirik hakkas ise näitemänge korraldama , et Lunastajast ja piiblist rääkida . Räägitakse , et näitemängu ja teatritegemise kunst on pärit kiriku juurest . Kirikutes olid lavad , kus mängisid mungad . See oli ammu . Kirikule ei meeldinud , et rahvas korraldas ise pühade ajal näitemänge , ja siis keelatigi see ära ja edaspidi etendati vaid kirikus . Seda kõike rääkis mulle üks rändnäitleja , kui ma olin veel noor , sest tema oli nende asjade kohta lugenud . Vaata , inimesed tähistasid külapidudel igasuguseid paganlikke asju , nagu jõulusid ja maikrahvi ja suve taassündi ... Kirik oli kaval ja tegi need ümber , hakates ise neid tähtpäevi kasutama . Ainult et nüüd sündis suve asemel Kristus ja jõulude ajal tähistati tolle ihu ümbersündi ... " " Mis ketserlikku juttu sa lapsele ajad ! " hüüatas Catarina . " Mina räägin ainult seda , mida minule on targemad inimesed rääkinud , " vastas Gunard südikalt . " Ja räägitud on mulle just nii , et musta rüü kandjatele ei meeldinud , et rahvas viljeleb sellist kaunist kunsti . Aastasadu tagasi ehitati kirikutes ja kloostrites lavasid ning kavalaid masinaid , millega sai inglid taevasse tõsta , liigutada päikest ja muud seesugust . Siis aga hakkas näitemängukunst taas rahva hulka levima . Peamiselt tehti müsteeriume - neid , mille kohta me Vahimeestele hambasse puhusime , et ise ka etendame . Kuigi mina küll ei viitsi sellise igava tegevusega jännata ... " " Ma tean neid , " hüüatas Grethel . " Me käisime neid jõulude ajal Püha Thaddeuse kloostris emaga vaatamas . " " Jah , " noogutas Gunard . " Jõulude ajal etendavad kirikud veel müsteeriume edasi . Mõnel pool tehti vanasti müsteeriume isegi niiviisi , et mitukümmned väikest vankrit liikusid ringi , igaüks etendas üht väikest osa . Mängis oma tüki maha ja sõitis edasi , et sama tükiga mujal üles astuda . Kohta , kuhu rahvas oli kogunenud , veeres järgmine vanker . Ja nii mängitigi kogu Vana Testament paari päeva jooksul ette . Iga tüki eest maksis linnas eraldi gild . Noa laeva ehitamise eest vastutasid laevameistrid ja nii edasi . Kunagi olen ma müsteeriume tõesti mänginud . Kui ma olin veel noor , hakkasid aga rahva seas levima moraliteed , mis on surmigavad , ning interlüüdiumid , mis on vähe lõbusamad . Neidki etendavad praegu mitmed meiesugused rändurid . Ja , " siinkohal Gunard ohkas , " just interlüüdiumeid ehk lõbusat pila ihatakse aadlilossides kõige rohkem vaadata . " " Laatadel ja pidustustel Genterdamis on neid mängitud , " ütles Grethel jälle . " Kindlasti , " jätkas Gunard . " Sellised lõbusad lookesed , millest saab igaüks aru . Aga Vahimehed , nemad saavad sellest isemoodi aru . Kui maailmas asjad muutusid - kui mõned valitsejad ja nende vaimulikud hakkasid pühakirja teisel kombel lugema ja sundisid ka oma alamaid seda tegema , jõudis sõda ka teatrini . Vahimehed ja teised nendesugused leidsid , et rahva kätesse antud näitemängukunst on liiga ohtlik , ja nad tahtsid , et vanad ajad tuleksid tagasi , mis tähendab , et teatrit võib teha ainult kiriku valvsa silma all . Praeguseks pole nad oma tahtmist veel lõpuni läbi surunud , ent nende ordu aina kasvab ja kes teab , mis võib sellest ükskord välja tulla . Juba nüüd pole laadalõbustajatel ja silmamoondajatel Vahimeeste käest midagi head loota ja " tänu " Vahimeeste kihutustööle on mõne linna uksed meie ees raudtabaga kinni . Olen kuulnud , et põhja pool on mõned koomuskitegijad tuleriidale saadetud . Mis küll saab maailmast , kus võtavad võimust Vahimehed ? Minu silmad seda enam ei näe , ent lõbus see elu küll olema ei saa . " " See on ketseri jutt , tüdruk , ära parem kuula purjus vanameest , " lõi Catarina käega . " Mida sina , vanamoor , nendest asjadest tead , " ägestus Gunard . " Sa vaata , et pott oleks tulel ja toit soe , mitte ära sega inimestel rääkimast . " Grethel jäi selle jutu peale mõtlikuks ja küsis õhtul enne magamajäämist Aidannilt ( Rico istus Gunardiga peavankris ja maitses veini ) : " Aidann , ütle , kas sul on vaenlasi ? " " Ma ei tea , " vastas poiss ausalt . " Ei ole vist . " " Aga Vahimehed ? " " Nad pole ju nagu päris vaenlased ? Meiesugustel on ikka raske ilmas elada , " lisas ta elutargalt , " kuid ilma Vahimeesteta oleks kergem küll . " " Mul ei olnud külas vaenlasi , " ohkas Grethel . " Mõnikord ma kuulsin , kuidas külarahvas minust sosistas , ja mõni näitas vahel näpuga , ent need polnud vaenlased . See munk Gerardo oli . Tema oleksin ma ära tapnud , kui oleksin vaid saanud . Aga nüüd on mul imelikud vaenlased - need Vahimehed . Nad tahavad teid kätte saada , sest teie naerutate inimesi , ja mind , sest mina oskan midagi sellist , mida teised ei oska . Aga ... ma ei suuda neid vihata , ma ei tunne nende vastu üldse mitte midagi . Ainult kardan . Ma pole neile midagi halba teinud , kuid nad tahavad mind tappa ja mina ei oska neid isegi vihata ... " Aidann kehitas õlgu . " Võib-olla ongi hea , et ma ei oska neid vihata ? " mõtiskles Grethel . " Miks sa nii arvad ? " " Noh , selleks et vihata , peab midagi juhtuma . Vahimehi on palju ja kõiki neid ei õpiks ma kunagi vihkama . Mul on imelikud vaenlased . " " Sul on palju sõpru ka , Grethel . " " Sina , " loendas tüdruk mõtlikult , " Gunard , Rico , Catarina ja isand Bartholomeus muidugi . Ja külas Wip . Ei ole palju . " " Kes see Wip on ? Koer või ? " " Ei ole , " turtsatas Grethel , " Wip on üks ... üks poiss . " " Ahah , " ütles Aidann . Nad liikusid edasi lõunasse , nüüd olid nad juba kindlalt Burgundias ja enam nad neis paigus Vahimehi ei kohanud . Kirikutes peeti siin ladina keeles missat ning Gunard loobus lõplikult kolmanda vankri ostmiskavatsusest , sest nii tõmbaks Võluteater vaid rohkem tähelepanu ja neli inimest ei reisi tavaliselt kolmes vankris . Nad ei peitnud Grethelit , kuid ei lasknud tal ka eriti sageli vankripukis istuda või külades turgudel käia . Ka nii kaugel lõunas võis Vahimeestel olla käsilasi ja liitlasi , karta tuli kõiki ja kõike . Ometi tundis Gunard , et siin lõuna pool oli pisut vabamat õhku . Teel kohtasid nad rohkem munki , kes laulsid ladina keeles , inimesed olid rõõmsamad ja avatumad , toidukraami eest küsiti madalamat hinda ja mõnest külast läbi sõites ei suutnud nad kohalike keelitustele vastu panna ja tegid mõned lihtsamad trikid . Aeg-ajalt uuris Gunard Vahimeeste kohta - kui juhtus olema mõni usalduslikuma väljanägemisega linnavaht või talupoeg - ning sai vastuseks ainult põlastavaid irveid . Nendel ketseritel , nii talle öeldi , ei lasta siin märatseda ja oma rangust kuulutada . Kuuldust tegi Gunard järelduse , et kohalik valitseja hoiab rohkem paavsti poole . Nii palju kui ta teadis , olid nad parajasti mingi hertsogi maades , kes oli kuulekas mingile printsile , kes asus praegu Charolle'is ja oli vaenujalal Prantsuse kuningaga . Too on teinud oma ajutiseks pealinnaks Lyoni , või vähemalt selleks ajaks kui kuninglikud huvid lõuna poole pöörduvad . Aga üldiselt ei teadnud Gunard nende prantslaste asju kuigi hästi . Keel muutus samuti raskepärasemaks . Rico sai suurepäraselt hakkama , ent Gunard pidi juba tõsiselt pingutama . Grethel aga haaras kohalikku keelt lausa lennult , Aidann tuletas seda vaid läinud sügisest meelde . Burgundia jäi selja taha ja enam ei hoidnud nad suurematest maanteedest eemale . Berry , ilus ja mägine maa ja siis jõudsid nad Limousini . Ühes külakeses , mille nimeks Soubou , sattusid nad pidustustele . Tähistati mingit vana tähtpäeva , mis oli langenud ühte Püha Honoriuse Kuulutuspäevaga . Gunard ja Rico tegid lihtsamat mustkunsti ja kogusid pool kübaratäit hõbemünte . Samal ajal peatusid külas ka rändavad menestrelid Galiciast , kes olid tagasiteel õukonda Navarras . Kolm meest ja üks naisterahvas , kes mängisid erinevaid pille - lautot , vioolat , vihueelat , kitarri , vilepilli ja trumme . Nad kandsid kirevaid rõivaid ja olid juba mitu päeva külaelanikke lõbustanud . Kolmandalgi õhtul , mil saabus Võluteater , korraldati Soubou's tantsupidu . Veiniga ei paistnud siin muret olevat , viinamarjasaak oli olnud vägev ning lisaks saatis kohalik krahv del Ortiz pidustustele kümme vaati veini ja viis lammast . Viimased veristati õhtul tulepaistel ja aeti vardasse ning suure hõiskamise saatel avati veinivaadid . Võluteatrit keelitati peole jääma . Kuni oli veel valge , lõbustasid Gunard ja Rico rahvast käteosavustrikkidega . Erilise vaimustusega võttis rahvas vastu " Topside ja palli " triki , mida Gunard ei viitsinud selle lihtsuse pärast enam ise etendada , jättes selle Ricole . Kolm tinatopsi ja üks paberist kuulike , mis justkui pidanuks olema ühe topsi all , ei olnud seal mitte . Hiljem tekkis kuulike mustkunstniku sõrmede vahele ... või hoopis pealtvaataja mütsi . Lihtne näpuosavus , ei muud . Aidann oli seda trikki samuti harjutanud , ent nagu ütles Gunard , on selle triki juures kõige tähtsam vaataja köitmine , tema tähelepanu hajutamine , pidev artististlik lobisemine ja vaatajas veendumuse süvendamine , et kuulike on topsi all . Tegelikult oli tops vaid illusiooni loomiseks . Hämardudes tegid nad juba tõsisemaid asju . Rico ja Aidann žongleerisid , esimene neist põlevate tõrvikutega . Siis aga tõi Gunard välja tõmbenumbrina oma saatanaetenduse . Gunard tuletas kiiresti meelde ühe jupi etendusest , milles rumal saatan ( Rico ) tuleb külla naist otsima ( Grethel ) ja kelle vapper kallim ( Aidann ) kosilase haneks tõmbab . Sedalaadi asjad istusid lõunamaa inimestele rohkem . Rico sülgas tuld ja hammustas ühe oma hõõguva sarve pooleks , Aidann jootis talle veini , mis muutis vanatühja põrgutule lillaks ( veidi rohkem fosforit pähklikoorde ) , ja kui saatan purju jäi , sidus noormees ta sabapidi puu külge . Purjus saatan hakkas oksendama ja põles ära . Selleks oli Ricol üks eriline lahus , millega ta vammust immutas . Tuli põles ainult vammuse peal ega läinud läbi riide nahani . Niimoodi põledes ja valust hirmsasti röökides põgenes ta vankri taha , kus Catarina uhas ta valge lubjaveega üle . Seejärel pidid Aidann ja Grethel üksteist kallistama . Ja seda nad ka naerdes tegid . Naerda sai rahvaski , sest neiu vapper kallim oli oma armastatust peajagu lühem ja silmanähtavalt noorem . Galicia menestrelid lasid siis oma tantsulood lahti , Võluteater riietus vankrite taga ümber ja puhastas end grimmist . " Meil tuli üpris hästi välja , mis ! " hõikas Gunard . " Üle pika aja . Ehk jõuame enne Bordeaux'd veel paar tükki anda . " Sõnal Bordeaux oli igaühele erisugune mõju . Rico oli juba hakanud igatsema suuri linnu , kõiki nende peibutusi ning seiklusi . Catarinale tähendas see ohtrat rätsepate ja riidekaupmeeste külastamist , sest tema õmbles Võluteatri kostüümid ja uut kangast läks alati tarvis . Gunard mõtles Bordeaux' veinikaupmeestele ja raamatutele . Samuti pisut tigedusega isand Friasele , kelle vastu ta ikka vimma pidas ja keda nüüd ise kohtab . Kõik mõtlesid sellelegi , et ilmselt lahkub see õnnetu tüdruk neist Bordeaux's . Või ei tee ta seda mitte ? Aidannile tõid need mõtted silmade ette kujutluspildi tühjast vankrist , milles pole enne uinumist kellegagi lobiseda ja pole kellele oma õpitud trikke näidata . Ja et siis ei tujutsegi enam tema vankris see tüdruk ja ei naera , no vahel kas või tema üle , ja see pole üldse enam nii vastik kui alguses . " Parem on , kui me nii väga ei kipu tüdrukut näitama , " arvas Catarina . " Alles need Vahimehed olid meil kukil ja juba te tahate uut õnnetust kaela kutsuda . " " Siin neid ei sallita , " kuulutas Gunard . " Alam-Antrausch on väga kaugel ja kellelgi pole asja ühe paruni talutüdrukuga . Sellisest kohast pole siin keegi kuulnudki . " " Aga kui Vahimehed tulevad ja küsivad ? " " Miks nad peaks siia tulema ? Pealegi kui küsivad , saadetakse nad minema , sest siinne rahvas ei salli neid . Siinne hertsog pole Vahimeeste sõber , " teadis Gunard . " Ma ei taha ennast kogu aeg peita , " ütles Grethel . Ta tuli vankrist välja ja ilmselt oli nende vestlust pealt kuulnud . Kostüümi oli neiu seljast ajanud - see oli olnud lihtne linane talukleit - ja sättinud nüüd endale ümber tumepunase sametkleidi , milles Hermione tegi traagilise etteaste Broughtenis . Ta oli juuksed tagant heleroosa paelaga patsi sõlmanud ning ehtinud helepruunid kiharad aasalt korjatud kollaste sügislilledega . Kleit oli talle pisut suurevõitu . Kui mitte arvestada dekolteed , mis oli ehk liigagi avar . Hermionena oli ta olnud lihtsalt näitleja - üks trupist - ja keegi polnud temas näinud Grethelit . Nüüd oli ta Grethel . Selline , nagu keegi polnud teda varem näinud . " Kõik teavad , et ma olen näitleja , " sõnas Grethel veidi andekspaluvalt , ent uhkusega . " Siin pole midagi karta . " " Ja kus sa siis sedasi lähed ? " ahhetas Catarina , kui Rico ainult lõbusalt naeris . " Tantsima , " vastas Grethel . " Siin on ju tantsupidu ? " " Aga ... " alustas Gunard . " Lähen küll , " ütles tüdruk kindlalt . " Ma käisin oma külas kõigil tantsimistel . " Ja sellega oli jutt lõppenud , sest Grethel pööras neile selja ja astus südikalt vankrite vahelt välja , sinnapoole , kus lõõmasid lõkked , kostus pillerkaaritamist ja lõhnas küpseva lambaliha järele . Galicia menestrelid olid alustanud kuumade lõunamaa tantsudega ja kohalikud torupillid lõid neile hoogsalt sekka . Kastanjetid klõbisesid , trumm tagus kiiret rütmi , rahvas kilkas ja naeris . Sõnatult vaatas Võluteater talle järele . Hetkeks Grethel seisatas ja vaatas üle õla tagasi . Kiiresti . Ta juuksed tegid ümber pea võimsa lehviva kaare . Oli juba hämar , ent ometi oli tüdruku pilgus näha sätendust ja küsimust . Nii seisis ta viivuks ja läks siis edasi . Rico naeris edasi , siis hüppas temagi vankrist läbi , et ümber riietuda . Seni polnud Rico veel üheltki tantsupeolt puudunud , kus Võluteater oli olnud . Gunard lõi käega ja kraamis oma veinilähkri välja . " Lähed vaatad ja hoiad plikal silma peal ? " küsis ta Aidannilt . " Nii igaks juhuks ? " " Ma arvan , et peaks vist minema küll , " sõnas Aidann ja mõtles Gretheli viimasele pilgule . " Ärge kaua olge . Homme koidikul läheme teele . " " Muidugi , muidugi , " hõikas Rico . " Tule , Aidann ! " Nad ei näinudki alguses rahvahulgas Grethelit . Rico suundus kõigepealt praelõkke juurde , kus tema ja Aidann kui näitlejad kohe ära tunti ja neile kahe peale üks kintsutükk kätte torgati . Rico muretses ka kannu veini ja nii nad istusidki platsiserval rohus ja vaatasid tantsimist ning mekkisid magusat märjukest . Tantsiti siin teisiti kui põhja pool . Tüdrukud oli rohkem ehitud , keerutasid suurema kaarega seelikuid , kõik laulsid ja hõiskasid kõvemini . Galicia menestrelid laulsid samuti . Liha söödud , läksid nad pillimeestele lähemale . Aidann ei mõistnud nende laulu , ent Rico küll . " Millest nad laulavad ? " küsis poiss . " Üks vana laul , " vastas Rico . " Ma olen seda ennegi kuulnud . Hei , see on ju üsna lõbus , mis ? " ja üürgas kaasa : Hoy comamos y bebemos y catemos y holguemos , Tomemos hoy gasajado que manana vien en muerte* " Nii et söö ja lõbutse , Aidann ! Aga ma näen , et sul pole tuju ? " " Ma olen reisist väsinud , " kostis poiss . " Reisimine on meie elu , sellest ei tohi väsida . " Ent menestrelidki lasid nüüd vaiksemat ja nukramat lugu , rahvas tegi tantsimises vahe , kuulas kaunist laulu ja näis selle sisule kaasa elavat . " Millest see kõneleb , Rico ? " " Pues bien para ésta . Ah , see on laul sellest , kuidas tüdruk räägib oma emale , et ta tahab hullupööra abielluda . Ema vaidleb talle vastu ja ütleb , et piiga on veel liiga noor ja peab selle asjaga ootama . Aga tüdruk on kangekaelne ja pinnib emalt lõpuks lubaduse välja . " " Kui noor ta siis on ? " " Noorem kui vanus , milles tavaliselt abiellutakse . Ema arvab , et selle asjaga ei tohiks tüdrukul küll kiire olla . Aga tema , väänik , arvab teisiti . " " Aga see laul ? " Nüüd olid menestrelid alustanud juba uut ja veelgi kurvemat . " Aquella mora garrida ? Tead , see on üks nende kõige tavalisemaid laule . Enne ristisõda olid Hispaanias maurid ja väga paljud laulud on sellest , kuidas kõrgest seisusest mees armub mauri tüdrukusse . Nad laulavad , et " ah see kena mauri neiu , tema armastus toob mu ellu nii palju valu " . Õieti nimetavad nad küll selles loos kolme piigat , Axat , Fatimad ja Marieni , kes kõik on koos mauridega ära läinud kaugele maale . Ja noor poeet jääb piinlema . " " Uude Maailma ära läinud ? " " Oh ei ! Maurid läksid tagasi Mauritaaniasse , oma saratseenide kuningriiki . Aga üle mere küll . " " Kas mauri tüdrukusse on lihtne armuda , Rico ? " Mees pahvatas naerma . " Mis küsimused sul täna küll on , Aidann ? No kuidas mina peaksin seda teadma , ma pole eales ühtegi mauri piigat kohanud . Aga ilmselt on nad , hmm , kuuma verega . " " Mis mõttes ? " " Küll sa kunagi teada saad , kui sul veab . Hei , ma lähen nüüd ka tantsima , valva vahepeal meie kannu ! " Aidann istus ja vaatas äreva pilguga tema ees keerlevat kirevat karusselli . Ta kuulas menestrelide laulu ja ümises vaikselt kaasa , sõnad ei olnudki nii keerulised ja tasapisi hakkas ta neid isegi mõistma . Con amores , laulsid Galicia moosekandid ja Aidann sai aru , et selles kaebleb üks piiga oma armastatu järele . Ta mõistis küll sõnu , ent mitte nende taga olevat tähendust . Viimaks märkas ta Grethelit . Tüdruk lõkerdas naerda ja keerles hoogsalt ühe kohaliku poisiga tantsuhoos . Ta juuksed lehvisid kahele poole valla ning lilled oli neist juba kadunud . Tants oli selline , et nad hoidsid mõlema käega teineteise kätest kinni ja keerlesid ringiratast . Grethelil tuli kohalik tantsimisviis juba päris hästi välja . Temagi huultel helises lauluviis , kuigi mitte Con amores , mida laulsid menestrelid . Poiss , kellega ta tantsis , sosistas Grethelile midagi kõrva ja selle peale hakkas tüdruk veelgi valjemini naerma . Esmakordselt nägi Aidann Grethelit õnnelikuna . Aidann võttis kannu ja läks lonkima . Ta kõndis peokohast veidi eemale puude varju , kuid sattus peagi rohus vähkreva mehe ja naise otsa , nad lebasid üksteise kaisus ja ähkisid niimoodi , nagu Aidann oli tihti kuulnud vanameest ja Catarinat Gunardi vankris häälitsemas . Ta tundis kummalist kihelust ja läks sealt minema . Vein , mida ta harilikult jõi veega lahjendatult , kippus üle kannu ääre loksuma , ja Aidann võttis veel paar sõõmu . Sees hakkas keerama , ent pea muutus korraga kergeks ja jalad nõrgaks . Ta läks tantsuplatsi juurde tagasi ja sattus pärnade all temast vanemate tüdrukute peale . Need kiljatasid rõõmust , kui näitlejat nägid . " Oh , see on ju sama noormees , kes neiu saatana käest päästis ! " hüüatas üks . " See vapper poiss ! Kuidas ta küll tuldsüütavat kuradit ei kartnud ! " lisas teine . " Mis su nimi on , õilis rüütel ? " küsis kolmas . " Mina olen Germaine . " " Aidann , " kogeles Aidann . " See on mu nimi . " " Ah , ja ta joob sama veini , mida ta saatanele sisse jootis ! Kas sa seod neid tihti puude külge ? " küsis üks ja kõik puhkesid valjult naerma . " Saatan on Rico , " ütles Aidann , sest ei osanud muud midagi öelda . " Ma seon teda tihti puu külge . " Vastuseks oli veelgi häälekam naerukoor . " Noh , jaga siis ometi oma märjukest ausate piigadega , vapper kuradikütt ! " Häbelikult ulatas Aidann veinikannu , millest tüdrukud väikese lonksu võtsid . Kaks poissi astusid nende juurde , viskasid Aidannile kõõrdpilgu ja kiskusid tüdrukud tantsima . Aidann keeras selja , et jälle uitama minna , ent keegi haaras tal käest . " Kust sa pärit oled , Aidann ? " Üks tüdruk oli maha jäänud . Hämaruses ei näinud Aidann õieti ta nägugi . Neiu oli temast pikem ja veidi tüsedam kui teised . " Põhjast , " vastas poiss . " Antrauschist . " " Sa elad seal ? " Tüdrukul oli mahe , allasurutud hääl . " Ma elan vankris . Me rändame kogu aeg vankriga ringi . " " Ma tahaks õudselt seda vankrit näha . Et kuidas rändnäitlejad elavad ? " " Seal pole midagi huvitavat , arvan ma . Lihtsalt üks vanker , milles on palju kolu . " " Sa oled uhke ja ei taha näidata , " mossitas piiga . " Mis sinu nimi on ? " küsis Aidann . " Anne , " vastas tüdruk . " Meil on väga sarnased nimed , nad sobivad nagu , mis ? Ma olen Soubou's karjatüdrukuks . Aga pärit ise lõuna poolt , Derchaimes' külast . Kas sa oled seal käinud ? " " Ei ole . Kas Derchaimes's on ka mauritüdrukuid ? " " Mauritüdrukuid ? " kilkas Anne . " Issand , mis hullu juttu sa nüüd ajad ! Me pole seal ühtegi mauri eales näinud . " " Ma niisama küsisin , " vastas Aidann . " Kuidas siis vankriga jääb ? " " Eeh ... ma ei tea . Seal pole tõesti midagi huvitavat . " " Sa oled igav , Aidann . Kas sa tantsida oskad ? " " Ainult niisuguseid tamtse , mis teiele tunduvad võõrad . " " Ah , kui põnev , tule näita mulle , kui sa kardad vankrit näidata ! " Ja Anne haaras tal käest . " Ma pean veini valvama , " pomises poiss , ent tüdruku käe puudutus läbistas kuuma sööstuna ta keha . Iseenesest klammerdusid ta sõrmed Anne'i käe ümber ja tüdruk pigistas seda veel kõvemini . " Miks sa pead veini valvama ? " küsis Anne ja nihkus talle lähemale . " Kas sa kardad , et keegi varastab selle ära ? " " Noh , ma pean . Ma lubasin . " " Aga kas sa ei karda , et keegi minu ära varastab , kuni sina veini valvad ? " " Midagi ma ei karda , " kostis poiss südikalt . " Siis näita mulle vankrit või vii mind tantsima . Muidu lähen ma selle juurde , kes ei karda kogu aeg . " " Ma ütlesin , et ma ei karda midagi , " hüüatas Aidann . " Siis tantsima ! " hüüdis Anne vastu ja tõmbas Aidanni käest . Vein loksus üle kannu ääre ja Aidann kummardus , et anum maha panna . Siit põõsa tagant ei leia seda keegi , mõtles ta . Küllap ma näen tantsuplatsil Ricot ja ütlen talle , kus vein on . Aga kui ta kummardus ja kannu maha pani , tundis ta äkki tüdruku kätt oma põsel ja tema huuled sosistasid Aidannile kõrva : " Anna mulle veel veini ! " Aidann pakkus Anne'ile kannu , tüdruk jõi sellest ja ulatas poisile tagasi . Aidann jõi samuti , ikka veel tundes kõrvus neiu kiharate kuuma puudutust . Uuesti kannu maha pannes ta aga komistas ja tõmbas Anne'i endaga kogemata kaasa . Ehk polnudki see kukkumine nii tugev ja tõmmegi nii võimas , sest kuidagi väga kergelt langes Anne talle otsa . Korraga olid nad rohus üksteise embuses , midagi väga kuuma valgus läbi Aidanni ja iseenesest klammerdusid ta käed ümber tüdruku kaela . Juustevihm valgus ta näole ja huuled suule . Aidann praotas huuli ja puudutas nendega Anne'i omi . Ta teadis , et see on suudlemine , kuid ei osanud seda teha . Tüdruk oskas . Korraks puutusid nende hambad kokku , ent siis jälle huuled , mida Anne lausa imes enda omade külge . Aidann ainult liigutas suud ja äkilisest imelisest tundmusest haaratuna surus tüdruku sooja ja tõmblevat keha enda vastu . Kogu ta enda ihu läbistas värin ja kange tukslemine . Korraga tahtis ta tüdrukul riided seljast rebida ning tunda seda heina ja lehmade järele lõhnavat keha endale hästi lähedal , nii lähedal , kui üldse olla saab , kas või sellest läbi murda , selle sisse , ja suruda sinna oma tukslemine , mis algas kuskil alakehas ja kandus värisevate käte vahele . Tüdruk pööras ennast ja Aidann sattus tema peale . Poisi ja tüdruku huuled olid endiselt tihedalt teineteise vastu surutud , nüüd puutusid nende keeledki kokku ja Anne'i keeleotsa vilkjas torge tekitas Aidannis tunde , nagu oleks ta püksi lasknud . Alles hiljem sai Aidann aru , et see embus ei kestnudki ainult mõne hetke , vaid üsna pikalt . Selle ajaga jõudis ta oma suuga üle käia terve Anne'i näo , katta see niiske süljega , hammustada kogemata tema nina ja saada vastuseks meeleheitlikku ähkimist ja hingeldamist , kui neiu käed ta juukseid sasisid . Siis äkki ja korraga oli tüdruk püsti , kohendas oma kleiti ja sosistas etteheitvalt : " Oh , Aidann , küll oled sina aga kärmas ja kärsitu ! Kohe rohu sisse puude alla pikali , nagu mõtleksid , et kui oled näitleja , võid kohe ja igat karjapiigat saada . " Aidann ainult hingeldas ega osanud midagi öelda . Ta pea käis ringi ja käed värisesid . " Kas sul siis tõesti vankris kohta ei ole ? " küsis sosin . " Või sa ikka kardad ? " Hämmelduses ja endiselt vabisedes ajas poiss end istukile . Ta nägi kahkja õhtuhämaruse ja lõkkeleekide kumas neiu prullakat nägu , milles lõõmasid magusa ja läbematu läikega pruunid silmad . Tüdruk hingeldas samuti , ta rinnad tõusid ja vappusid , ning kleidikaelusest nägi Aidann , et need olid nii ilusad , ümarad ja pehmed . Ja suuremad kui Grethelil . Ta oleks soovinud neid puudutada , sest oli tundnud neid enda all pungumas , ja sirutas erutuses käe välja . Nii seisid nad hetkeks vastakuti , aeglaselt liikus poisi käsi Anne'i poole ja ta libistas sõrmed kleidikaelusest sisse . Anne sulges silmad ja tõstis vaistlikult käe , et kleidinööpe valla päästa ja käe teekonda lihtsamaks teha . Tüdruk õhetas ja liigutas ülakeha , surus selle ebaleva käe vastu . Aidann mõistis , et ta teeb kõik õigesti . Ta silitas pehmet , siledat ihu , mis ta puudutuse käes voogas ja ringles , tundus sõrmede all kerkivat ja vabisevat . Ta pigistas tugevamalt , Anne kiljatas allasurutult ning sulges vist samuti silmad ; pimeduses tantsiskles tema ees mingi punakas joovastus . Peopesa all hõõrus Anne tugevalt rinnanibusid , need tundusid Aidannile erakordselt kõvad ja tõid meelde raudpoldid , millega kinnitatakse vankrilaudu . " Mitte siin , " sosistas tüdruk . " Vankrisse , lähme vankrisse ... " Jah , mõtles Aidann , lähme vankrisse , ma heidan ta seal oma asemele ja viskan ennast tema peale , rebin ta riidest lahti ... " Aidann ! " See oli kellegi teise hääl , oli kiledam ja hüüdis , mitte ei sosistanud . See oli Gretheli hääl ja tuli siit samast lähedalt . Aidann avas silmad , tõmbas välkkiirelt käe tagasi , katkestas oma joovastuse ja kujutlusmaailma magusa pealetungi . Grethel seisis neist mõne sammu kaugusel , teisel pool pärnapuud , seisis oma punases kleidis , juuksed valla ja käed puusas . " Aidann , oled see sina ? " " Jah , " pomises poiss ja mõtles , miks ta küll ennast praegu süüdlasena tunneb . " Ma tulin sind otsima , " sõnas Grethel ja tuli lähemale . " Käisin vankrite juures , kuid seal sind ei olnud . Gunard ütles , et sa peaksid kusagil siin olema . Aga ma ei näinud sind kuskil . " " Ma ... ma jalutasin ringi . " " Ma näen . Kas sa tantsima tuled ? " Nüüd märkas Grethel Anne'i . Neiu oli pärna varjus ja pusis rutuga kleidinööpe kinni . " Kes see on ? " küsis Grethel . " Anne , " vastas Aidann . " Ta on karjatüdruk . Ta ... hmm ... tahtis mulle midagi näidata . " " Näitas siis või ? " Aidann vastas midagi ebamäärast . Grethel põrnitses neid hetke . " Eks ta siis näidaku edasi , " sõnas ta siis . Kuid ei pöördunud veel minekule . " Sina ju tahtsid näidata , " kostis Anne vaikselt . " Oma vankrit . Ma küsisin ja tema lubas . " " Minu vankrit , " täpsustas Grethel nipsakalt . " Mina elan seal koos Aidanniga , juhuks kui ta selle ära on unustanud . Aga ma luban tal sulle seda näidata . Muidugi , kui ta ei taha tantsida . " " Eeh ... ma arvan , et tahan küll , " kostis Aidann . " Jah , kindlasti tahan . " " Sa elad seal koos Aidanniga ? " küsis Anne imestunult . " Jah . Ma olen ka näitleja . Ja see vanker on minu kodu . Ma mängisin seda kaunitari , kelle Aidann saatana käest päästis . " Rõhk oli sõnal 'kaunitar' . " Ahsoo , " venitas Anne . Aidann tammus paigal , tahtis midagi öelda , ent ei osanud . Siis võttis Grethel tal käest kinni ja tõmbas enda poole . Võttis tugevamalt ja rangemalt , kui Anne oli ennist võtnud . Tema sõrmed olid peenemad ja ühtaegu pitsitasid kangemalt . " Tule siis , Aidann , " sõnas Grethel . " Või sa lähed sellele karjatüdrukule vankrit näitama ? " " Ei , ma tulen tantsima . " Ja nad läksid tantsuväljaku poole , Grethel ees , Aidanni kergelt enda järel tõmmates . Anne jäi pärnade alla , ohkas , kohendas veel oma kleidikaelust ja sülitas siis . Varsti läks temagi lõkete poole ja keerles peagi Soubou parkaliselli tugevate käte vahel tantsuhoos . Rändnäitlejate vankri asemel veetis ta oma öö eemal ojakäärus , kust ta selli alles enne hommikut minema lasi . Aidann ja Grethel aga tantsisid . Tüdruk oli juba endisest keerutlemisest väsinud ja seepärast leppis meelsasti aeglasemate põhjamaiste sammudega , Aidann seevastu põles ja pulbitses , oma tantsus elas ta välja meeletut palangut , mis oli jäänud Anne'i kleidihõlmade vahele . Aeg-ajalt võtsid nad kätest kinni ja keerutasid , poiss üritas Grethelit - ikka veel endise kihu ja veinisõõmude ajel - korraks vastu rinda suruda , kuid neiu tõmbus naerdes eemale . Ta vist mõtles , kui üldse tantsust rõõmu tundes midagi nii väga mõeldakse , et Aidanni liigutused olid tingitud rohkem soovist nalja teha või teisi järele aimata , ja kindlasti ei osanud ta poisi värisevatest sõrmedest välja lugeda , mida need puudutada tahtsid . Ent sama kiiresti kui Galicia menestreli nobedad sõrmed liikusid üle kitarrikeelte , elades seal välja talumatut kirge , kompasid ka Aidanni sõrmed igal tantsuhoost tingitud juhuslikul kokkupuutel põgusalt Gretheli siidpehmeid käsivarsi ning ta tundis oma sõrmeotstel veel elavat Anne'i kleidikaeluses veedetud viivu . Neid vaadati ja hüüti ergutussõnu , vahest veidi naljatlevaidki , sest Grethel oli ju Aidannist peajagu pikem ja igati rohkem naise kui Aidann mehe moodi . Aga neil oli lõbus ja Gunard pidi neid mõne aja pärast lausa väevõimuga tantsijate hulgast ära kiskuma , sest ta kavatses varavalges edasi liikuda ning pikad tantsutuurid olid kontimööda Ricole , mitte nendele noortele . " Head ööd , Aidann ! " hõikas Grethel rõõmsalt , kui ta oma poolele eesriide taha puges . " Head ööd ! Mul oli väga lõbus . " " Mul ka , " ohkas poiss . " Kas sa tõesti tulid sinna puudesallu mind otsima ? " " Noh , mõtlesin , et kuhu sa olid kadunud . Ja mõtlesin veel , et kas sa tõesti ei taha minuga tantsida . " Kindlasti tahan , mõtles Aidann enne uinumist vastuseks . Oi kui väga ma tahan sinuga tantsida , Grethel ! Sedapuhku rabasid vein ja üleelamised ta hoobilt unne . VIII Põgenikud Akvitaania ! Akvitaania kuningriik ! Nad said sellest teada alles siis , kui juba kolmandat päeva Akvitaanias olid , kui Limousin oli selja taha jäänud . Dordogne'i pealinnas Perigueux's tehti päevane peatus . Nagu alati Gunard silmitses pikalt roomlaste amfiteatri varemeid , ilmselt kujutledes , kuidas ümmargustelt müüridelt rahva kiiduhõisked vastu kõlaksid . Ent siis - edasi , edasi Bordeaux poole , kuhu maad oli jäänud nõnda vähe . Keeles ega kombestikus ei olnud mingit vahet , ainult üha rohkem tekkis maastikule kiduraid okaspuid ja liivaseid künkaid , ümbrus muutus mägisemaks , nende vahele jäävatest orgudest paistsid külad kui väikesed vihmapiisad ning tee käändus kitsukesena nõlvade ümber , porine ja tühi . Alam-Antrausch , Aidanni kodumaa , oli jäänud rohkem kui kahe kuu tee kaugusele . Seal on praegu külm ja öösiti hakkab vesi kirmetama . Akvitaanias aga endiselt soe , ehkki sügis endast märku annab . Võluteater rändas mööda maanteed Isle'i jõe veeres , siiski võimaluse korral kõrvalteid valides . Niipalju kui võis mõista mõnest vestluskatkest teeäärses trahteris , valitsesid siinmail sellised parunid , kes Vahimehi peaaegu üldse kuulnud polnud . Aga kui Rico ükskord hooletult küsis , et kas ka siin keegi nõidu põletab , prahvatati küsimuse peale naerma ja öeldi , et ega see Hispaania pole . Nad olid palverändurite teel , alatasa võis kohata riste tee ääres , kabeleid , kloostreid ja puhkepaiku palveränduritele . Ka munki , ja igaks juhuks otsustasid nad läheneda Bordeaux'le väikse ringiga , kõrvalteid pidi , keerasid Mussidanist lõuna poole , Bergeraci poole , et siis veidi mägisemas ja metsasemas kandis , mööda Dropti jõe veert pidi Akvitaania pealinnale läheneda . Grethel muutus aina sõnaahtramaks . Ehk tuli see sellest , et ühte liivasesse künkasse Vélines' nimelise küla lähedal olid nad pidanud matma isand Bartholomeuse , kes oli aastaid ausalt , ihu ja hingega Võluteatrit teeninud , oma ootamatute väljavõlumiste peale linadekuhila alt ja tormiliste vaimustushüüete peale ainult naljakalt kõrvu ja mokkasid liigutanud . Tema jänkusüda lakkas tuksumast , ta oli elanud väärikat elu , kasvatanud selga halli kasuka , mille ta oli selgi sügisel hoolsalt valge vastu vahetanud , nagu oleks tal ikka tarvis rebaste kihvade eest flaami lume sisse pakku pugeda . Nad kaotasid isand Bartholomeuse ja ehk tegi see tõepoolest Gretheli nukramaks ja vaguramaks . Neil kõigil oli ustavast jänesest kahju ja kaotusevaluga puges põue üha selginev arusaam , et Grethelgi on neist varsti lahkumas . Õieti oli ta juba osake Võluteatrist ja sagedasti mõtles Gunard kibedusega , milliseid trikke küll saanuks Gretheliga lavastada , milliseid süütamisi ja tuledemöllu ... Vahel ta küsis endalt , et kas see oleks ikka õige olnud , kui sellist ebamaist annet niiviisi lõbustamiseks kasutada . Ja veel sagadamini mõtles ta kurbusega , et kui Grethel neist lahkub , siis jääb üks inimene Võluteatris lihtsalt vähemaks . Tüdruk sobis sinna - oli Gunard kindel - ja hakkaks aegamööda üha rohkem sobima . Ka Aidanniga , kui too kasvab ja sirgub . Vaimusilmas nägi vanamees tulevikus mööda teid logisemas Aidanni Võluteatrit - oma poja Võluteatrit , milles Catarina asemel askeldab ja toimetab Grethel . Gunard ei kujutanud täpselt ette , mida ta ütleb magister Friasele või kuidas ta tolle üldse üles leiab . Parun del Rusticato kirja säilitas ta vankris , ja kuigi sel polnud ei allkirja ega pitserit , lootis ta paberist siiski abi . Aga mis siis , kui isand Frias leiab , et Grethel on tõepoolest nõid , kes suudab käskida tuledeemoneid ? Ent muud võimalust ei olnud , tuli minna Bordeaux'sse ja loota kõige paremat . Kevadel , kui algavad maipühad , astuvad nad rohketel pidustustel taas rahva ette , kas siis Gretheliga või ilma . Talv on rändtruppidel kõige parem mööda saata lõbusate ülikute juures , kuid Gunard polnud ühtegi sellist veel kohanud . Ühel õhtul lõkke ees , kui järgmisel hommikul võisid nad juba Bordeaux' väravate taha jõuda , küsis Grethel ootamatult Gunardilt : " Mida sa tead Uuest Maailmast ? " " Mitte just palju , " vastas Gunard . " Aga miks sa küsid ? " " Meie külast võeti kunagi sinna sõjasulaseid . Keegi ei tulnud tagasi . Ja see magister Frias pidi ju ka nõidasid ... " " Oled sa selle pärast mures ? " " Ma ei tea . Ei oska midagi arvata . " " Noh , ma arvan , et sa ei peaks kartma , " ütles Gunard rohkem enda kui tüdruku lohutuseks . " Magister Frias on hea inimene , ja kui keegi maailmas suudab sulle kaitset pakkuda , on see tema . Ja sinna minnaksegi selleks , et mitte tagasi tulla . Tean , et Uus Maailm on väga pika meresõidu kaugusel ja et seal on metsalised , kes ehivad ennast sulgedega , sõdivad vapralt ja söövad inimesi . Seal on palju vaba maad ning vähe krahve ja isandaid , keda peaks päevast päeva teenima . " " Kuidas nii , et ei ole ? " " Räägitakse , et kuna maad on seal nii palju , siis ei õnnestu ühelgi parunil kedagi enda võimu all elama sundida . Nende maad on ju siin - Vanas Maailmas , nagu öeldakse - ja kõik lihtsad inimesed on nendel maadel sündinud . Seal aga pole sellist maad , mida mõni parunisugu oleks iidsetest aegadest valitsenud , maa on vaba ja kõikide oma . Seepärast parunid sinna ei lähegi . Lähevad käsitöölised ja seiklejad . Uues Maailmas on paljudele uusi võimalusi . " " Kas maa polegi siis nende metslaste oma ? " " Noh , nemad on sealt välja aetud . Kaugematesse metsadesse . " " Ma mõtlesin , et see peaks ju nende oma olema ? " " Nad pole ristiinimesed , " vastas Gunard ebalevalt . " Ja elavad elajalikul kombel . Kuidas saakski maa nende oma olla ? " " Elajalikul kombel ? " " Jah , nad on metslased , poolinimesed , täielikud barbarid . Ohverdavad teisi inimesi , põletavad neid elusalt ja ... hmm ... jah , olgu peale , nii on , " kohmetus Gunard . Grethel kehitas õlgu . " Kuid Vahimehed ? Kas neid on Uues Maailmas ? " " Ma tõesti ei tea , " kahetses Gunard . " Võib-olla on . Aga ma ei usu hästi . Sest muidu ju ei saadaks isand Frias päästetud nõidu sinna . " " Aga miks ta seda üldse teeb ? " ei jätnud tüdruk oma pärimisi . " Raamatus , mida ma lugesin , räägib ta , et kuna nii palju süütuid inimesi saadeti nõidumise pärast surma , ei suutnud tema seda enam taluda . " " Aga kas mina , " tüdruk kõhkles hetke , " olen ka süütu ? " " Muidugi ! " hüüatas Gunard kohe , " muidugi oled sa süütu ! " Kohendas siis tuld ja lisas hetke pärast : " Kuid sa pead vaatama enda sisse ja küsima seda endalt , et kas sa leiad oma hingel mõne patu , mille eest sa vääriksid surma . Nii peavad kõik inimesed tegema , tegelikult . Ma olen kindel , et enamik ütleks , et nad on süütud . Ometi tapetakse neid iga päev ja tihtipeale ei küsi keegi hukatava arvamust . Vahimeeste silmis oled sa süüdi . " " Ma ju tõesti suudan tuld süüdata . " " Aga oled sa selles süüdi ? Oled sa seda endale palunud , et kurja teha ? Oled sa sellega kurja teinud ? Oled sa üldse kurja teinud ? " küsis Gunard agaralt , rüüpas veinisõõmu ja silus habet . " Mina ei saa sind tulesüütamise eest hukka mõista . Ja ma olen nõus igale inimesele vastu kolu andma , kes ütleb , et selles on sinu süü ja kurjus . " Nad istusid vaikides , Rico juba norskas vankris ja Catarina kloppis patju ning tekke . Oli mõnus ja hubane tunne . Rico oli oma tulerauaga lõkke süüdanud , nagu ta seda alati tegi , sest tema oli ju Tule Käskija , või vähemalt oli ta seda etendustes ikka veel edasi , hoolimata sellest , et nüüd oli neil Grethel . Rico oli alati see , kes lõkke süütas . Grethel tõmbas põlved mõtlikult keha vastu , toetas neile käed ja lõua . " Ma ei taha sinna Uude Maailma , " ütles ta lõpuks ja nuuksatas . Aidann istus teisel pool lõket . " Me ei tea ju , mida isand Frias sinuga ette võtab . Ega ta sind tingimata ei pea Uude Maailma saatma . Ehk on Akvitaaniaski mõni turvaline koht , " arvas Gunard . " Ma ei taha üldse kuhugi , " sõnas Grethel . " Ma tahan teatrisse jääda . " " See meeldiks mullegi , " ohkas Gunard . " Aga Vahimehed on sul kannul . Meie läheme oma teatriga Alam-Antrauschi ja teistesse põhjapoolsetesse maadesse tagasi . Ja seal ei saa me sind kaua varjata . " " Äkki on Uues Maailmas ka teatreid tarvis ? " hüüatas Aidann äkki . Gunard ei osanud selle peale midagi kosta . Ta raputas pead ja kohendas lõket . " Me keegi ei taha , et Grethel ära läheb . Ent selline on saatus ! Bordeaux's korraldame tema auks ühe vägeva peo ja ... " " Või pidu sulle tarvis ! " hüüatas vankriuksele ilmunud Catarina . " Muust ei mõtle kui ainult pidudest , vana ront ! Kasi magama , küll ma teen sulle pidu ! " Gunard ei hakanud vaidlema , heitis vaid pilgu Grethelile ja Aidannile , noogutas Catarinale ja kobis vankrisse . Noored jäid lõkke ette üksi ja vaikisid tükk aega . " Miks sa seda küsisid , kas Uude Maailma on teatreid tarvis ? " päris Grethel lõpuks . " Niisama , " kostis Aidann . " Mulle meeldiks küll seda maad näha . " " Sa oleksid nõus sinna minema ? " " Mis seal vahet , kus trikke teha ja etendusi anda ? " küsis Aidann vastu . " Aga kui pole vahet , miks sa siis tahad sinna minna ? " " Ma ei taha ju , kui ... " " Kui ? " " Noh , kui pole mõtet minna . " " Kuid siis , kui magister Frias mind sinna saadab , kas siis on ? " " Gunard ütles , et meil kõigil on kahju sinust lahkuda . Ma siis mõtlesingi , et miks me peaksime lahku minema , kui meiegi võiksime Uude Maailma seilata , " seletas Aidann ebalevalt . " Uues Maailmas on uued võimalused . " " Aga mitte Gunardi jaoks . Kuulsid ju , et seal on vähe paruneid aga Gunard tahab ... " " Õuenäitlejaks saada , " ohkas Aidann . " Tema sinna ei läheks , ta on kunstnik , mitte seikleja . Ikkagi arvan ma , et Uues Maailmas on kindlasti väga huvitav . " " Jah , väga huvitav . Sealt ei tulda kunagi tagasi ... Mida ma seal üksinda peale hakkaksin ? Mulle on teatris meeldima hakanud , Aidann . Ma tahaks tõesti näitlejaks saada . Gunard on ka öelnud , et Hermione osa ja mõned teised on mul hästi välja tulnud . Ta oli väga üllatunud , kui hästi . Mul on annet . " " Ka minu meelest tuled sa hästi toime , " ütles Aidann õhinal . " Muidugi , sa pead veel palju õppima ja mina olen nõus sind õpetama . Hermione kohta arvan minagi , et esimese etteastena oli see hiilgav . " " Vist sellepärast , et ma tundsin selles naises nii palju ennast . Ta oli kaotanud kõik armsamad ja tundis end nii üksikuna , " mõtiskles Grethel . " See on väga oluline ! Et sa ennast temana tundsid . Aga Hermionet ja Amlithit me vist niipea enam ei mängi . Vähemasti pole ma kuulnud Gunardit sellest rääkimas , kuigi varem ta ainult selle tüki üle mõtteid mõlgutaski ... " Aidann vakatas . Talle meenus öö Broughtenis , kus hirmust poolsurnud Grethel oli talle ööseks kaissu pugenud ja tema tundis ennast esimest korda elus rüütlina , kes laotab oma kaitsva kilbi üle õnnetu neitsi . " On ta sinu käest Broughteni kohta küsinud ? " päris Grethel väga vaikselt . See oli esimene kord , kus nad seda ööd meenutasid . " Ei , " sõnas Aidann kindlalt . " Ei ole ... Mida seal oligi küsida ? Ta ei teadnud ju . " " Ei teadnud mida ? " " Seda , et sa nägid seda meest , kes raha tõi ja ... ära ehmusid . " Grethel sulges silmad ja väristas ennast . " See hakkab tasapisi üle minema , tead , " ütles ta . " Mis hakkab ? " " See kohutav hirm . Ma pole elu sees kunagi nii väga kartnud . Nägin seda seal ja oleks peaaegu minestanud . Minestasingi vist . " " Minestasid ? Minu meelest mitte . Sa kargasid ju vankrisse , värisesid üleni , kartsid ja ... " " Ja ? " " Noh , ma lohutasin sind veidi ja sa jäid magama . " " Sina , ja lohutasid mind ? " tegi Grethel näo , nagu ei usuks . Aga võib-olla ei uskunud ka . " Nojaa , sa sonisid midagi surnutest ja põlemisest ... " " Ega sa pole sellest kellelegi rääkinud ? " " Ei ole . " " Aitäh , Aidann . Ma ise ei mäleta tollest ööst tõesti palju . Läksin vankrist välja ja siis korraga oli see surnud mees minu ees . Ta rääkis ... rääkis minuga , see rohelises vammuses mees . Ütles , et ma olin hea Clotilde . Kuid ma mängisin ju Hermionet ? Ja ma ei saanud sellest aru . Aga ometi taipasin kohe , et see oli viirastus , mitte päris inimene . Ma nägin , tundsin seda , mõistad ? Ta isegi haises nagu surnu . " " See ei saa nii olla , " sõnas Aidann kindlalt . " Ma olen ise ka seda meest Genterdamis näinud . Ta oli täitsa harilik inimene ... " Ja äkitselt poiss vakatas . " See oli viirastus ! " raius Grethel . " Ta oli surnud ! Nägi välja nagu päris inimene , aga tegelikult oli ta surnud . Ma tundsin seda ! See oli nii jube ja ma ei saa siiani luupainajatest lahti , ikka veel näen teda unes ja kardan . " " Aga kui ta tõepoolest oli viirastus või surnuist üles tõusnud , siis kuidas meie seal Genterdamis seda ei näinud ? " " Kuidas mina seda tean ? Äkki te ei vaadanud korralikult . " " Selle mehe silmad ei pilkunud , " sõnas Aidann . " Mulle tuli see nüüd meelde . Ma vaatasin talle otsa , kuid tal olid sellised ... surnud silmad . Ei pilkunud mitte põrmugi . Nii ei saa ju olla ! " " Ma ei näinud tema silmi . Ei jõudnud neid vaadata . Kohe , kui ta ilmus , sain ma aru , et ta on surnud . Ma lihtsalt nägin seda ja sain sellest aru ! Temas polnud põrmugi elu . Ma vist isegi süütasin ta ... " " Ikkagi on see võimatu , " ei nõustunud Aidann . " Mis surnud , see surnud . Surnu ei saa ju raha tuua . " " Kui tal needust peal ei ole , " sosistas tüdruk . " Kui on needus , siis saab küll . " " Missugune needus ? " " Ma olen kuulnud , et surnud , kel on palju raha , kes on selle raha vale , valskuse ja petmisega kokku ajanud , ei saa surmas enne rahu , kui on selle õiglaselt ära kulutanud . " " Aga mida õiglast võis olla selle meile andmises ? " " Surnu õiglus ja meie õiglus võivad olla erinevad asjad , Aidann , " vastas tüdruk . " Ta arvas , et ma mängisin Clotilde'i , ja ehk oligi see tema arvates õiglus . Kui ta oli elus koletis , siis miks peaks ta surmas parem olema ? " " Ma ei tea seda , " vastas Aidann . Ja mõtles sellele , kuidas hirmunud tüdruk oli vankrisse tormanud , otse tema kaissu , ja hommikuni seal lebanud , maganud ja poiss oli loendanud tema südametukseid . Nagu ammutanuks ta sellest tukslemisest vastuseid tuhandetele küsimustele , mis ta peas tiirlesid , tuhandetele küsimustele , millest mõningatele vastuseid oli ta hakanud aimama külapeol Soubou's . " Ma olen sellest saati kartnud , " rääkis Grethel edasi , " et ühel ööl ilmub ta uuesti . Tihti olen ärkvel lebanud ja kujutanud ette , et mida ma tunneks , kui ta jälle tuleb . Ja mida ma siis tegema peaks ? " " Sedasama , mida esimenegi kord , " arvas Aidann . " Ma ju ajasin su hirmu ära . " " Sina ? Kuidas sina võisid mu hirmu ära ajada ? " tegi Grethel jälle suured silmad . " Kas sa siis ei mäleta või ? Ma kallistasin sind niikaua , kuni su hirm üle läks ja sa magama jäid . " Tüdruk ei öelnud tükk aega midagi . Võib-olla ta tõesti ei mäleta seda , mõtles Aidann . Aga ometi ta kutsus mind ju nimepidi . Nii et tol hetkel pidi ta aru saama , mida teeb . " See Bordeaux , " sõnas Grethel lõpuks , nagu poleks nad üldse rääkinud ööst Broughtenis , " on suur linn , eks ole ? Kui ma leiaksin seal mingit tööd , siis ei peaks ma ju Uude Maailma minema . Ja kes taipakski mind sealt otsida ? Ma võiksin seal rahulikult elada , ilma et keegi mind puutuks . Mis sa arvad ? " " Ma ei tea . " " Ma usun küll . Kuid ma ei tahaks seal üksi olla . Aga küllap ma leian seal kellegi , kelle juures elada . Pealegi , ma oskan ju laulda ja tantsida . Pilli mängin ka natuke . " " Bordeaux's on õukond . Seal tuleb mängida rohkem kui natuke . " Grethel mõtles selle üle järele . " Jah , " ütles ta . " Küllap on sul õigus . Aga tead mis ? Ma usun oma õnne . Ja sinu , Gunardi , Rico ja Catarina õnne samuti . Head ööd , ma lähen nüüd magama . " Aidann kustutas lõkke ja läks varsti tüdrukule järele . Grethel ei maganud veel . Aidann teadis seda , sest oli õppinud ära tundma neiu rahulikku pikaldast hingamist , kui ta magas . Kostis ainult Rico vaikset norskamist . Nad lebasid teki all , teine teisel pool Punast merd ja mõtlesid omi mõtteid . Varavalges hakkas Võluteater liigutama . Aidann käis jõe ääres hobuseid jootmas ja pesemas . Vana ruuna , kes vedas peavankrit , jättis ta veel vee äärde ja rakendas teise hobuse oma vankri ette . Seejärel läks ta ruuna järele ja Grethel tuli temaga kaasa , et vees nägu loputada . Vesi oli külm , ent värskendav , neiu pritsis seda endale pähe , võdistas külmast õlgu ja jõi isegi sõõmu . Ta ei kiirustanud , vahetas siis poisiga pika pilgu ja taipas , et Aidanngi tahab täna kõike väga aeglaselt teha . Lõpuks sikutas Aidann hobuse veest välja , seadis talle päitsed pähe ja hakkas hobust mööda kaldajärsakut laagriplatsi poole üles vedama . Vennad Bertrand ja Philippe sidusid Catarinat ja Gunardit ühte tompu kinni , neile olid tropid suhu pandud ja Gunardi nägu oli verine . Nicklas ja prokuraator Andreas istusid oma hobustel . Keegi ei rääkinud sõnagi , ainus hääl oli seotavate vangide rahmeldamine ja tasased matsud , mida nad Vahimeeste käest said . Ricot polnud näha . Aidann seisatas jahmunult nõlval , ta keha kattus külma higiga . Tal kulus lühidaim viiv aega , et jõuda selgusele , mis toimub . Ruun korsatas . Gunard pööras pead ja nägi Aidanni - hetk enne kui Vahimehed . Kuid just sel hetkel lasid nad oma haarde nõrgemaks ja Gunardi jõuline küünarnukilöök paiskas Bertrandi pikali . Ühe ropsuga sai vanamees vabaks , rebis tropi suust ja röögatas : " Aidann ! Jookse ! " Catarina kukkus köidikust vabanedes liivale põlvili ja haaras Philippe'il ümber jalgade . Vahimees rapsis kätega õhku ja langes selili . Aidann tundis oma kukla taga hingamist , sai aru , et Grethel on seal , et neid mõlemaid on nähtud . Ta käed krabasid kramplikult ratsmeid , ruun astus veel ühe sammu , et koduse vankri poole minna . Samal hetkel ... Samal hetkel rabas vend Nicklas sadulas mõõga , kummardus hoovõtuks ja naelutas ühe hoobiga Catarina maa külge kinni . Kui mees kehast mõõga välja tõmbas purskas naisest verd , ja vahimehe mantel värvus ühe hetkega punaseks . Vend Philippe ajas ennast püsti , Gunard virutas tõusvale vend Bertrandile rusikaga näkku ja pistis metsa poole jooksma . " Aidann ! " karjus ta " Kao siit , põgene ! " Prokuraator Andreas - kõhetu , pikkade valgete juustega kuju mustal hobusel - andis ratsule kannuseid , ja hakkas liikuma Aidanni ja Gretheli suunas . Aidann kargas ruuna selga , tundes klompi kurku tõusmas ja neiu käsi ümber jalgade haaramas . Vana ruun ei kanna kolme , jõudis ta mõelda . Vaevu kannab kahtegi , aga kolme kindlasti mitte , me lihtsalt ei mahu . Kui kiirelt loomale kannad kõhu alla puurida jõuaks ta ehk Gunardini , saaks aidata vanamehe hobuse selga ja kaduda päästva metsa poole . Ehk oleks üks ja õhkõrn võimaluski . Aga ta ei saa Grethelit maha jätta . Vaevalt jõudis Aidann seda mõelda , kui nägi , et vend Nicklas suundus rahuliku kapakuga Gunardi poole . Vanamees lonkas , aga jooksis meeleheitlikult , karjus ja nuttis . Ta liikus edasi , kaugemale Aidannist ja Grethelist , kaugemale , et poisile valikut võimalikult lihtsaks teha . Gretheli käed klammerdusid Aidanni vöö ümber , poiss viskus tahapoole , et haarata neiu pihast ja tõmmata ta hobuse selga . Andreas möödus hobusel teisest vankrist , kui selle tagumine uks avanes ja sealt lendas välja tulekera . See sooritas meeleheitliku hüppe - üleni põlev inimene , kelle suust sööstsid välja leegid - otse vend Andrease hobuse poole , ja maandus Andrease taha laudjale . Tajudes tuld , ajas loom end tagajalgadele , hirnahtas ja paiskas ratsaniku sadulast . Rico nägi sel hetkel kohutav välja , immutatud vammus lõõmas peene sinise leegiga ja suuõõnes asuvast pähklikoorest paiskus tuld . Temagi kukkus , ajas end kohe püsti ja lasi lendu järgmise tulepahmaka . Otse näkku Vahimehele , kes karjatas , kattes näo kätega . Ka taamal seisvate Bertrandi ja Philippe'i hobused hirnahtasid ja trampisid paaniliselt jalgu . Veel hetk ja Rico jooksis põlvitava ning kahe käega näost kinnihoidva vend Andrease juurde , et teda ilmselt vana ja roostes butafoorsel mõõgaga haavata . Aga ta ei jõudnud Vahimeheni . Bertrand , kes ta ilmselt ära tundis , heitis põlvelt pistoda , mis tungis läbi leekide Rico selga . Mõned sammud enne valust röökiva Andreaseni jõudmist varises ta kõhuli , rapsis kätega kramplikult liiva ning jäi tõmmeldes lebama . Grethel oli Aidanni taga hobusel ja nad sööstsid metsa poole , Gunardist vastassuunas . Aidann karjus kõige valjemal häälel hobuse pea kohale kummardudes loomale kõrva , et see ehmatusest end kiiremini liigutaks . Pead pöörates nägi ta viimase pilguga , et vend Nicklas oli jõudnud Gunardile väga lähedale , rabanud sadula küljest sõjahaamri ja tõstnud relva surmahoobiks . Bertrand ja Philippe jooksid hobuste poole , kes endiselt tulehirmust tramplesid . Rico vammus miilas veel ja ta jalad visklesid viimastes krampides . Catarina ei liigutanud . Aidann jõudis seda kõike ühe pilguga näha ja sedagi , kuidas äkki tõusid Vahimeeste hobuste ümber maast leegid , mis pöörase jõuga taeva poole viskudes loomi kõrvetasid . Poiss tundis , kuidas Gretheli käed ta piha ümber kuumenesid , kuidas tüdruk jõuetult ohkas ja ta pea ratsaniku õlale vajus . Gretheli ihu ja käed olid tulikuumad . Nii kuumad , et hetkeks kartis poiss , kas mitte Grethel tedagi ei süüta . Edasi tulid vastu nägu löövad oksad , vana ruuna kabjamüdin mööda liivaseid künkaid , meeleheitlikud tõmbed ohjadest , et hirmunud loom vastu puid ei tormaks , silme ees hüplevad ja segased pildid puudest , teest , mätastest . Põgenemine , põgenemine . Ta kuulis enda tagant hõikeid , hüüdeid , sajatusi , ent neil oli edumaa , ehk ainult viivupikkune , kuid siiski edumaa . Aidann teadis ainult , et siin on mets , kuskil selle taga Garonne ja lisajõgi , heinamaad , mida ta oli kaugelt silmanud , ja mingi küla ja klooster . Kuskil nende taga on aga neli suurt ja tugevat sõjahobustega rüütlit . Küla ei tähendanud pääsemist . Ta tundis , kuidas pisarad kurku tõusevad , lootusetu raevu ja jõuetuse pisarad , vaimusilmas nägi ta veel kord mõõgahoobi all maha varisevat Catarinat , tõmblevat ja hõõguvat Ricot , Gunardit , keda ta oleks võinud ja jõudnud ehk päästa , kuid oli tema asemel eelistanud seda neiut siin tema selja taga sadulas , keda ta vaevu tundis . Ta oli jätnud oma isa Vahimeeste küüsi ja nüüdseks oli temagi juba surnud , Vahimehe sõjahaamri löök oli kindlasti ta pea purustanud . Ta oli jätnud kõik ja aidanud põgeneda sel tüdrukul . Aga samas teadis ta , et see pole tema otsus . Selle otsuse olid teinud Rico , Gunard ja Catarina sõnatul kokkuleppel sel hetkel , kui Vahimehed neile peale juhtusid . Nad olid selle teinud , kasutades ära õnneliku juhuse , et Aidann ja Grethel olid hobusega jõe ääres . Nad olid ohverdanud oma elu , et pääseksid just nemad . Ka Rico võinuks vankri tagauksest metsa putkata , ta oli noor ja tugev , jõudnuks joosta ja ehk poleks teda jälitatudki , sest nad otsisid ju ainult tüdrukut . Seevastu oli Rico tõmmanud selga oma kuulsa ürbi , valanud selle üle põleva vedelikuga , teades , et piisavalt imbumata võib riie põleda ja ihule haiget teha , sellest mitte hoolinud , ja Vahimehele kallale karanud . Lootusetuks võitluseks , mille ainsateks tulemusteks said olla vaid need mõned üksikud hetked , et Grethel ja tema , Aidann , jõuaksid põgeneda . Nad olid teinud oma otsuse samasugusest tundest nagu Aidanngi , kes ei sööstnud päästma Gunardit , vaid aitas hobuse selga Gretheli ja pööras looma teise suunda . Gunardist eemale . Mõnikord on sellised otsused sinus ammu olemas ja sa ise ei olegi neist teadlik . Ja et kui sa oled nad teoks teinud , saad aru , et talitasid ainuõigel viisil . Jah , sa kahetsed , kuid veelgi rohkem kahetseksid siis , kui oleksid põgenenud üksi või Gunardiga . Kas tõesti see öö Broughtenis , mil Aidann oli loendanud tüdruku südametukseid , kas tõesti see süütu suplus , mil ta oli neiu paljast ihu oma pihkude all tundnud , need nääklemised ja vaidlemised , narritamised ja vestlused vankris , tantsud Soubou's ja - kuidas ta saanuks seda unustada ! - Anne'i rohmakas suudlus ja tema ihu kutsuv , peibutav ja kõike unustama panev pehmus , mis kõneles tõtt naisterahvast , olid sundinud Aidanni reetma oma isa ja pagema ühe külaplikaga ? Pagema kuhu ? Kuhu oli neil minna ? Ilma rahata , vana hobusega , kes paari sammu järel väsimusest ja pingutusest kokku vajub . Gunard , Catarina ja Rico olid surnud . Nad olid üksi . Üksi võõral maal , rahata , jälitatud Vahimeestest . Ja põgenesid , et päästa kõige kallim , ainus väärtuslik , mis neile jäänud . Oma elu . TEINE RAAMAT PALVERÄNDURID IX Maa mere ääres Bordeaux' linn asub Garonne'i jõe kaldail , mis ühineb peagi Gironde'i jõega , et voolata Biskaia lahte . Läbi selle tormise ja tujuka Atlandi ookeani sopi purjetavad laevad igale poole üle maailma , ka Uude Maailma , kuhu iga aastaga üha rohkem inimesi teele asub , et teisel pool vett uut õnne otsida . Paljud sõdade käigus vaesustunud väikeaadlikud müüsid oma armetu maalapi , võtsid kaasa kokku mõned relvad ja riided ning läksid , järgnedes oma kuninga kutsele . Palju lihtrahvast tekkis sadamatesse ja pani oma nime laeva munsterrolli kirja , makstes kõik säästud kaptenile ja astudes laevalaele lootuses leida Uuest Maailmast rohkem õnne ja vedamist . Paljud ei jõudnud kohale , sest ookeanil olid omad tujud . Aga sellest hoolimata kerkisid Bordeaux' verfidel igal aastal uued karavellid , et kevadel või suvel teele asuda - ajal , mil ookean on leebem . Uhkelt mööduvad ookeanilaevad Gironde'i jõe väikestest kalapargastest , mis toidavad Akvitaaniat mereandidega , ja kaubalaevadest , mis ilmast ja aastaajast hoolimata veavad Inglismaale ja Flandriasse Bordeaux' veinilaadungeid ning võtavad suuna läände . Linn - omapärane sisemaasadam - laiub kahel Garonne'i kaldal , mille säng on võtnud kuusirbi kuju . Iga aastaga sirutab linn üha enam oma haarmeid laiali - väikesed farmid ja põllulapid ulatuvad kaugele linnamüüride taha , mida juba aastakümneid pole ükski vaenuvägi rünnanud . Lõunaosas , sirbi sisekaares , mis embab peaaegu tervenisti ümbritsevat mäestikku , asub linna süda - kobaras kägarduvad kitsad ja kõverad puuhoonetega ääristatud tänavakesed . Põhja poole üle jõe jäävad võimsad lossid , mida rikastunud kaupmehed üksteise ületrumpamiseks aastast aastasse ehitavad . Garonne'i kalda põhjaosa ümbritsevad suured väljakud , nende seas ka Place des Quinconces , iga-aastaste laatade ja väljanäituste koht . Veidi eemale jäävad Sainte Croix' katedraal , romaani stiilis Saint Seurin'i basiilika meister Bredomois' loodud kaunite freskodega , Hotél de Ville , kus asuvad peapiiskopi ameti- ja eluruumid , ülikool ja raamatukogu oma hindamatute käsikirjadega . Kunagi - loendamatuid aastaid tagasi - elas siin kangekaelne keldi hõim akvitaanid , keda roomlased kutsusid Bituriges Vivisci ja kes hakkasid oma kantsis vallutajatele kõvasti vastu , hiljem aga leppisid uue ülemvõimuga ja tegid linnast õitsva kaubanduskeskuse . Nad võtsid omaks vallutajate keele , kohandades seda veidi oma kõnepruugiga , võtsid omaks , et elavad nüüd Acquitania Secunda nimelise provintsi pealinnas Burdigalas , ja ei tõrkunud ka vastu - enamasti - kui druiidide pühapaigad maha raiuti . Elul polnud väga vigagi , sest vallutajad kosisid nende naisi ja segunesid kohalikega . Roomlased tõid ka viinamarjaistandused ja nende vastu polnud küll kellelgi midagi , eriti siis , kui nad olid uue joogi ära proovinud . Varsti polnud enam vahet ega tähtsust , kas kellegi suguvõsa ulatub kunagise pealiku Viviscitorixinini , peamiselt luges see , et sa kandsid rooma nime . Maa toitis ja kattis endiselt , roomlaste valitsus avas uued kaubateed , rikkus voolas Burdigalasse ja seda ei häbenenud keegi . Lugdunum valitses nende üle - kants kuskil põhja pool . Ega polnud akvitaanlastel suurt lugu ka sellest , et roomlased neid maid pidevalt tükeldasid , ümber jagasid ja siis jälle kokku liitsid , pannes nii aluse aastasadade pärast algavatele Akvitaania jagamistele , mis põhjustasid suuri segadusi ja isegi sõdu . Roomlased olid need , kes tekitasid mitu Akvitaaniat - Acquitania Prima , Acquitania Secunda ja Novempopulani , arvates nende külge ja sisse ümbruskondseid maid nii idas , põhjas kui lõunas . Järgmistena tulid germaanlased ja nendega oli ju niigi alalõpmata sõditud - miks siis mitte teha seda Rooma poolt juhituna ? Viviscitorixini sugulaste järeltulijad võtsid meelsasti omaks ka uue usu , millest nad palju küll ei mõistnud , ent seda siiski , et see teeb su lähedasemaks imperaatoriga Roomas ja kaubelda on samuti lihtsam . Rooma aga lubas oma uude provintsi Akvitaaniasse asuda ka teistel võõramaalastel Germaaniast . Algul tulid nad rahulikult , hiljem vägivalla ja sõjaga , neid kutsuti vandaalideks , sueebideks ja alaanideks . Võideldi , tapeldi , lõpuks lepiti ära ja astuti ühiselt hunnide vastu . Rooma juubeldas . Ent siis Rooma riik kadus . Jah , ka mõned keldid , kuid peamiselt metsikuist ja tsiviliseerimata hõimude seast tulnud , aitasid seda kaotada ja sedapuhku saabunud kaoses ja korratuses polnud midagi , mida hiljem hea sõnaga meenutada . Ega mäletada üldse . Sõjad ning rüüstamised - korduvalt uppus Burdigala oma enese varemetesse , et siis taas uuesti tõusta ja langeda järgmiste kallaletungijate küüsi.Tulid hõimud , kelle nimegi enam keegi ei mäleta , tulid endiste Bituriges Vivisci sarnast keelt kõnelevad sõjamehed Helveetsiast . Tulid veel kord visigoodid , et siin aastakümneid valitseda ja siis edasi Püreneede ja Ibeeria poole oma võimu levitada . Nende riik sai suur ja võimas , sellesse kuulusid nüüd kõik roomlaste poolt Akvitaaniaks nimetatud tükid ja isegi rohkem . Kusagile olid tekkinud ka kuningad - merovingideks hüüti neid . Räägiti , et neis voolab püha veri ? Et esimene merovingi valitseja oli sündinud jumalikust abielust . Aga mida rohkem levis kirjutatud jumalasõna , milles merovingidest muidugi juttu polnud , seda enam kalduti nende pühaduse põhjust unustama ja lepiti tõdemusega , et nad lihtsalt on pühad . Oh , aga muidugi sõdisid ka nemad omavahel , ja pärast seda , kui kuningas Clovis lõi lahingus visigootide Alaric II , hakkasid frangid uut võidetud ala taas jagama . Roomlaste Novempopulaniat nimetas keegi esimest korda Gascoigne'iks , seal elavate baskide järgi . Üha rohkem valgus neid sitkeid ja tarmukaid mägilasi ka Akvitaaniasse , segades siinset rahvast veelgi . Aga siis , lõputute väikesõdade käigus , moodustus Suur-Akvitaaniaks kutsutud maa-ala . Kohalikud hertsogid Lupus , Waifar , Hunald , Eudes , valitsesid seda ... Merovingid oma püha verega hääbusid , olid muutunud mängukannideks riigi tõeliste isandate , suurmaavaldjate ja valitsejate majordoomuste käes . Algas karolingide aeg . Suur-Akvitaania hertsogid tundsid end ilma ühise frangi kuningata võrdlemisi hästi , nad sõdisid kuningas Pippingia , ent kaotasid . Tõstsid jälle pead , ja võitlesid edasi . Kuni tuli Charles , frankide Karl Suur . Noor Charles surus maha hertsog Hunaldi mässu ja liitis Akvitaania kindlalt oma riiki . Charles ... tema oli kuningatest tõesti suurim ! Lõunast saabusid maurid , kellega akvitaanlased Charles'i juhtimise all Hispaanias võitlesid . Tagasiteel mitte-nii-väga-kuulusrikkalt retkelt kuulutas Charles Akvitaania kuningriigiks ja kinkis selle oma pojale , kolmeaastasele Louis'le . Charles vajas eelposti mauride vastu ; ta asustas sinna ümber franke ja gootidest põgenikke Hispaaniast ; neile anti maid ja linnuseid . Charles , Charlemagne , Karl , Carlos Suur . Teda austas ja kartis terve Euroopa , tema õukonda tulid kingitustega kauge Bagdadi kaliifi saadikud . Kuningaks ja sõjameheks sündinud mees , kes oli kuulnud samuti Rooma Impeeriumist . Ta laiendas frankide riiki , sõdis vist enamiku maailma rahvastega , tappis metsikuid sakse , kes millegipärast Rooma usule eriti kuulekad ei tahtnud olla , ja pani nii aluse - ise seda teadmata - tulevasele ristisõdade kombele . Kusagil kauguses oli jälle tekkinud Rooma - rusudest üles ehitatud - ja seal asus ka paavst . Kellele tuli korraga meelde , et kõik rahvad , kes peavad Jeesus Kristust oma Lunastajaks , tema isa Jumalaks ja ristil surnud keha kinnitusmärgiks , on tema alamad . Ka Akvitaania noor Louis rändas Rooma ning paavst Hadrianus kroonis ta Akvitaania kuningaks jumaliku salvimise läbi . Ajad olid muutunud , pelgalt sõdade ja vallutuste käigus saadud maad oli tarvis nüüd ka pühalikult õnnistada . Läbi jumala asemiku oli Akvitaania kuningriik omandanud püha alge ja kinnituse . Charles läks samuti Rooma ja lasi paavstil kuulutada , et tema ongi järgmine imperaator . Sedapuhku küll kristlik . Jumala eest , mõtles rahvas Akvitaanias , olgu siis pealegi . Laske meil viinamarju ja lambaid kasvatada ja kala püüda , ja kaitske meid järgmiste gootide , baskide ja helveetslaste eest ning meie kummardame keda , kuhu ja mida tarvis . Olge head isandad , siis oleme meie head alamad . Akvitaaniast oli saanud osa Karolingide impeeriumist . Rahvad segunesid , keeled segunesid , inimesed kutsusid nüüd end frankideks . Aga impeerium oli liiga suur , nii et Charlesi poeg jagas selle asutaja pojapoegade vahel laiali , kes kõik pidasid end väga headeks valitsejateks . Sellest hoolimata ei sündinud Pax Francicat Pax Romana asemele . Sõdadel polnudki vaheaega , nad rullusid üle maa siin ja kaugemalgi , tõid pagulasi ja laipu , hukatust ja hävingut . Aga Akvitaaniast oli saanud kuningriik , neil oli oma kuningas , jah , lõpuks istus Garonne'i jõe äärses lossis Akvitaania kuningas . Mis sellest , et Charlesi poegade ajal jagati impeeriumit jälle risti ja põiguti . Akvitaania kuningriik kestis , ehkki küll ainult nimeliselt . Akvitaanlasedki käisid sõdimas - Itaalias , Ibeerias , Helveetsias , Saksoonias , Gaskoonias . Ka neile kiputi kallale . Nii maitsi , kui üle mere . Mehed laevadel , põhjamehed - normannid . Nad olid julgemad , vapramad ja ahnemad kui teised . Ent ka targemad ja osavamad . Nad seilasid laevadel kaubakohtadele . Keegi polnud varem mõelnud , et kallalekippujaid võiks merelt oodata , sestap olid jõe- ja mereäärsetel rannikutel kõik kantsid ja kloostrid kindlustamata . Normannid olid väga tähelepanelikud . Maad olid siin head , rohkem polnudki neile tarvis . Nad ehitasid üles vanad purustatud kindlused , taastasid kaitsevallid , õppisid kõike lausa lennult . Neidki aeti minema ja nende vastu mässati , ent lõpuks võeti omaks , nagu nemadki võtsid omaks kohaliku keele ja naised . Kuningas Pepin leppis nendega kokku , palkas neid oma sõjaväkke , kuid head see talle ei toonud . Ta kaotas sõja Prantsusmaaga . Kuid sellega oldi harjutud . Isandad sõdisid ja linn kauples . Kauples nii meritsi kui maitsi . Tasapisi muutus aga kuningriik hertsogiriigiks ja siis jälle kuningriigiks tagasi . Mitte et see kohalikule rahvale suurt korda oleks läinud . Akvitaaniaga liideti jällegi maid , ja lahutati . Poitiers' krahv Rainulf II kuulutas end kuningaks , kuid siis leidis , et selline kummalise kõlaga tiitel nagu " suurema osa Akvitaania hertsog " on talle meelepärasem . Akvitaania jäigi nüüd pikkadeks sajanditeks hertsogkonnaks . Aga siis said akvitaanlased jälle kuninganna . Jah , neil oli oma kuninganna Aliénor , tõsi - kõigepealt oli ta hertsog Guillaume X tütar , kes abiellus põhjapoolse kuninga Louis VII-ga , ent lasi end ristisõjas Pühal Maal paavsti nõusolekul lahutada , kuna mees süüdistas teda abielurikkumises . Aliénor abiellus hoopis Anjou' krahvi ja Normandia hertsogi Henryga , kellest mõne aasta pärast sai mingi imeliku Inglismaa kuningas . Naine viis Akvitaania hertsogkonna kaasavarana Inglismaa trooni alla . Tegelikult veel palju rohkemgi kui Akvitaania , sest vana Guillaume oli ju pärinud veel kogu täiega Poitou , Gascogne'i , Angouleme'i ja Limousini . Guillaume'il oli rohkem maid kui kuningal endal ! Seda Akvitaania Aliénori vanaisa , hertsog Guillaume IX , ristisõdijat , võrgutajat , elunautijat , mäletatakse neis paigus aga ehk enamgi kui tema tujukat tütretütart . Oli ju hertsog esimene trubaduur , kes , lauto seljas ja ise sadulas , läks mööda maid lonkima , õilistama oma südamekallimat . Või südamekallimaid . Guillaume'i kaunid värsid ülistasid armastust , mida siis muud ? Aga sellist , mis on pigem sisemine kannatus ja kaunitari imetlemine , puhas , ülev ja lootusetu . Enamasti . Oma lõbusamatel hetkedel kirjutas Guillaume ka vallatumaid laule . Selliseid , kus ilmselgelt kirjeldas naudinguhetki , mil ta oli oma järjekordsele armastusele väga , väga lähedal . Guillaume'ist alguse saanud " otsijad " , trubaduurid ehk truväärid , kippusid mõnekümne aasta pärast ümbruskondseid õukondi lausa ummistama . Ja ehkki suurem osa neist oli kõrgest soost , valisid nad oma südamekallimaks tihti veel kõrgemast soost kaunitarid , vahel isegi oma lääniisanda abikaasa . Ja kui isandad üleannetud trubaduurid minema peksid , reisisid need kas või lõunasse , Hispaaniasse . Seal oli palju õukondi , ja palju kirgi , mis kahtlemata olid päritud mauridelt . Kui truväärid jälle üle Püreneede tagasi tulid - lootuses , et ehk nende läinudsuvised võrgutamised on juba isandate poolt andestatud , tõid nad lauludes ja viisides ja värssides kaasa palju andaluusia muusikat . Kummati meeldis see nende südamedaamidele veel rohkemgi . Pärast seda , kui Akvitaaniast sai esimeste trubaduuride kodumaa , levitas Aliénor seda kommet nii põhjas kui lõunas , tema innustusel pandi kirja " Tristan ja Isolde " , " Brutus " , " Trooja romanss " ja teised kaunid ballaadid ; Aliénori kolm poega kandsid trubaduuride traditsiooni edasi , üks nende seast Richard , see Lõvisüdameks kutsutu , isegi suure eduga ja Pühale Maale . Igatsev õukonnaromanss sai alguse Akvitaaniast . Ja Akvitaaniast ning Bordeaux'st said Inglismaa provintsid , sest Akvitaanias ei kehtinud saali õigus , siin päris ka naisliin ja Aliénor oli sel ajastul õhtumaade rikkaim pruut . Aliénori mehest seaduslik Akvitaania hertsog . Siis ei teadnud keegi , et tulevikus tähendas see sõda , mis venib saja aasta peale . Aga enne veel , enne kohutavat hädadeaega , sai suur Akvitaania hertsogkond ka veidi õitsenguaega . Bordeaux oli Euroopa uhkeim pealinn , rikkaim , kauneim . Siin oli palju inglasi , hispaanlasi , itaallasi . Siin ehitati , kaubeldi , kirjutati ja mõeldi . Ja muidugi võeti siin rändureid ja külalisi vastu . Akvitaaniast läks läbi palverändurite tee Santiago de Compostelasse . Isegi suured sõjad ei suutnud peatada palverändurite voore . Ja mida rohkem siin liikus pühade mõtetega inimesi , seda rohkem levisid need pühad ja vagad mõtted ümbruskonnas . Kas mitte Akvitaania lähistele Provence'i ei maabunud vanade legendide järgi kunagi Maria Magdalena ise ? Kas mitte tema ilust ei laulnud vanasti trubaduurid ? Legendid sündisid ja tekkisid , nagu ka maanteeristidele Madonna kujud . Õpetlased , uudishimulikud , palverändurid ja seiklejad sosistasid vanu kuulujutte , eriti veel siis , kui keegi maa seest järjekordse roomlaste alasti valgest marmorist kuju välja kaevas . Venus ? Neitsi Maria ? Maria Magdalena ? Palverännud kestsid , kuni tuli Musta Surm . See , mida ei suutnud sõjad , läks korda vikatimehel , kes hingi niites üle Euroopa käis . Jumal oli saatnud maa peale Musta Surma , mis tuli aasta aasta järel ikka tagasi ja laastas meeletu ahnusega maad . Surm muutus Akvitaanias harilikumaks kui sünd. Ja just nagu oleks sellest vähe olnud , laastasid maad järgmise paari sajandi vältel veel hullud kuningad , žakeriid , loendamatud röövlijõugud ja ususõjad . Inglismaa Plantagenet'd pidasid Akvitaaniat enda omaks , nagu ka Prantsuse kuningas . Maa käis käest kätte nagu rahatükk . Maa kannatas , seda rebiti ja poolitati jälle . Pärast seda kui Prantsuse kuninga väed lõid Castilloni all inglasi , liideti Bordeaux taas emamaaga . Viimane inglise prints sõitis koju tagasi ja Akvitaania hertsogkonnast jäid järele vaid Gascogne ja Guyenne . Ehk siis umbes sama ala , mille Julius Caesar kunagi esimesena maakaardile kandis . Kannatused aga jätkusid . Kuigi Prantsuse kuninga väed olid maad tagasi vallutades siin terved külad ja linnad tühjaks röövinud ja rüüstanud , tulid veel tagatipuks maurid . Nad tulid Hispaaniasse vallutama maid ja rikkusi , kust kõige katoliiklikumad monarhid Isabella ja Fernando nad jõude ühendades välja olid ajanud . Alguses olid Maroko sultani poolt juhitud maurid edukad , tungisid korraks üle isegi Püreneede Akvitaaniasse . Aga siis ühinesid Euroopa kristlikud valitsejad uude ja viimasesse ristisõtta , ja Jumala nimi Hispaanias taastati . Ainult selleks , et trooni pärast isekeskis tülli minna . Portugal , Kastiilia , Aragon , Andaluusia , Galicia ja Valencia sõdisid edasi . Ka põhja pool ja idas sõditi . Luther ja jonnakad saksi vürstid . Vahimehed , usupuhastajad , inglased . Akvitaania ei tahtnud ikka veel midagi muud kui rahus viinamarju kasvatada . Aeg-ajalt see õnnestuski . Kuid oleks parem olnud kui majesteedid Lyonis poleks nii palju sõdinud . Üks võimuvõitluses kõrvale jäänud noor hertsog , kelle suguvõsa isapoolne haru ulatus läbi Poitou' krahvide Akvitaaniasse ja Aliénorini välja ja kes Lyonis oleks ennem assassiini stileti oma seljast leidnud kui selle taga kindla Prantsuse trooni - Marcel de Grenville Valois-Angouleme oli ta nimi - otsustas , et temale aitab troonijahtimisest Lyonis ja tuli tagasi kodustesse valdustesse , meenutades , et kunagi oli Akvitaania igati seaduspärane kuningriik , abiellus hertsog Mont Quimauilles'i tütre Hildegardiga ja kuulutas end Akvitaania kuningaks . Ning sai selleks isegi ( alati olupoliitikale ) mõtleva Vatikani heakskiidu . Seal joonistati Marcelile kena sugupuu , otse Charlemagne'ini välja . Ja miks ka mitte ? Väike segadus valitsejate leeris ja üks vana-uus kuningriik tuleb pühale asjale ainult kasuks . Ligi kakskümmend aastat oli Bordeaux's asunud Aliénori kauge järeltulija , Musta Printsi Edwardi õukond . Siin oli sündinud ka tema poeg Richard , kellest sai hiljem Inglismaa kuningas . Bordeaux nautis inglaste võimu all ülisuuri vabadusi , kauples edukalt Inglismaa sadamatega , valis ise linnapea ja pidas ülal võimsat garnisoni . Prantsuse kuninga kindralid ja ametimehed tulid siia vallutajatena ega tahtnud linna kaupmeeste ja kodanlaste privileegidest kuuldagi . Mõned agaramad vastuhakkajad hukati , ent vabadused ja sõltumatustung jäid . Nagu ka mälestused õukonnast ja millestki enamast kui lihtsalt provintsilinnaks olemisest . Oma nõude Bordeaux's teatavaks teinud , leidnud sellele ka kohaliku ülikkonna heakskiidu , lausus Marcel need samad sõned , mida kuninganna Aliénor nelisada aastat enne teda : " D'Aquitaine je suis : d'Acuitaine je reste ! " Tema Majesteet , Prantsusmaa kuningas , nii muidugi ei arvanud ja otsustas mässulist karistada . Taas puhkes väiksemastaabiline kodusõda . Marcel I koondas oma vägedesse nii esimesi hugenotte kui usinaid katoliiklasi , kuulutas Bordeaux' Ediktiga usuvabadust kõigile ja - oh üllatust ! - jäi sõjas võitjaks . Ja Prantsuse kuninga vägivallatsemise peale tigedad akvitaanlased võtsid uue kuninga kergesti omaks , nii nagu nende esivanemad olid juba aastasadu teinud . Ka Lyon andestas lõpuks hambaid krigistades , sest vana kuningas oli suremas ja uue põhivaenlased mujal . Akvitaania Kuninganna Hildegard aga suri kõhutõppe ning uue pruudi leidis Marcel teiseltpoolt Püreneesid , Valencia kuningriigist . Sidemed Valenciaga leevendasid sõjaohtu lõuna suunalt . Pealegi oli Marguerite väga veetlev naine ja innukas armastaja . Sõdade ja vaenu kiuste oli linn ometi rikkaks saanud . Suuresti tänu lokkavatele viinamarjaväljadele ja Garonne'i jõele , mida mööda sisemaalt veini veel juurde toodi . Kui Prantsuse kuningas kuulis Uuest Maailmast , kus võis olla ohtralt kulda ja hõbedat , lasi temagi oma laevameistritel ookeanil seilamiseks sobivaid laevu ehitama hakata . Ja ühtlasi otsustas tõrksa Marceliga ära leppida . Selle põhjuseks oli ka asjaolu , et Akvitaaniagi ei vaadanud ükskõikse pilguga üle ookeani . Vanas Maailmas jäi nii Akvitaania ja Hispaania riikide vahel püsima rahu aga Uues Maailmas sõditi edasi . Nii enne kui pärast viimast ristisõda . Ent see ei peatanud Bordeaux' tõusu hiilgusele ja linnast sai frankide kuningate värav Uude Maailma . Lisaks kõigele muule koondusid siia ka mujal tagakiusatud usklikud , teadlased , okultistid , alkeemikud , astronoomid ja seiklusteotsijad . Bordeaux's lubati kõigil mõelda , mida nad tahtsid , kui nad just otse ristiusu vastu välja ei astu , sest seda Marcel ei kannatanud . Ent muus osas õitsesid siin kaunid kunstid ja teadused , peapiiskop Pey Berland sai Vatikanilt loa avada ülikool ning varsti vaatas Bordeaux Ülikool Salamancale , Heidelbergile ja Sorbonne'ile ülevalt alla . Mõnisada aastat tagasi oli siia ehitatud uhke Sainte André - Püha Andrease - katedraal , kus kunagi oli Aliénor laulataud Prantsuse Louis'ga . Katedraal seisab linna keskosas , veidi ida pool suursuguste kaupmeheelamute kvartalist , mitte nii kõrge kui tema sõsar Sainte Croix , pisut lihtsam ja vaoshoitum . X Teadlane , munk ja neitsi Ühel kenal sügispäeval , mil Bordeaux' suvine sagimine oli lõppemas , mil ookeanilaevade asemel kihas sadam Inglismaale minevatest väiksematest kaubaalustest , laadungiks veinivaadid , peatus Saint-André katedraali ees ratsanik . See oli pikka kasvu , tugev , rüütli välimusega noormees , kelle kaarja lõikega valged juuksed olid sõlmatud musta nahkpaelaga ning seljas kandis ta mustast nahast kasinalt ehitud , ent maitsekat ja ranget reisivammust . Tema hoiak oli uhke ja karm , kehakuju ilus ja sirge , nii et mitmed mööduvad neiud heitsid noormehe poole igatsevaid pilke . Ent kui ratsanik pead pööras , siis neiud kahvatasid , pöörasid pilgu ära ja kiirustasid edasi . Sest mehe nägu katsid punetavad ja kohutavalt inetud põletushaavad , üks näopool oli päris krompsus ja krimpas , habe ei kasva vist enam kunagi ta palgeile . Noormees hüppas katedraali ees sadulast , sidus ratsu lasipuu külge kinni ja tõttas kiirete sammudega trepist üles . Nähtavasti tundis ta seda katedraali hästi , sest uksel risti ette löömise järel ei peatunud ta enne , kui oli istmeridade vahelt läbi läinud , avanud altari taga oleva ukse ja läinud keerdtrepist mitu korrust ülespoole . Seal sisenes ta ühte ruumi , kus teda juba oodati . Tuba oli sisustatud kasinalt , vaid raamatukapp , kirjutuspult ja nurgas kaks tooli . Puldi taga seisis raamatut lehitsedes keskealine mees , kes noormehe sisenedes pilgu lehekülgedelt lahti rebis . Ta võis olla samast rahvusest mis sisenejagi , see tähendab , et tal polnud akvitaanlastele omaseid pruune silmi ja tumedaid juukseid , vaid põhjamaalaslik pikk terav nina , kõrge laup ja helesinised silmad . Peas kandis ta sulega baretti , selle külgedelt langesid kõrvadele klapid , mis olid lõua alt kinni seotud . Mütsi alt paistsid hallinevad helepruunid juuksed . Tema riietus oli uhkem kui tulija oma - tumesinine karusnahaga palistatud mantel , roheline hame , mida ehtis kaelas rippuv kuldkett . Ta võinuks sarnaneda kaupmehega , kui ta poleks mitte käes hoidnud raamatut ja kui tema kitsad silmad poleks peegeldanud rahulikku , arukat tasakaalu . Mehe näole olid vajutatud kannatused , jume oli kahvatu ja silmad aukuvajunud . Kehaehituselt oli ta tugev ja võinuks paista sõjamehenagi , kui polnuks seda süüvinud ilmet ja näokortsudesse vajutatud tarkust . Pigem oli ta õpetlane ja üsna kummalist laadi , kui arvestada nelja sõrmust , mis polnud küll kullast ja kalliskividega , kuid mõnest väärismetallist ometi ja igaüks eraldi meistritöö . Selliseid ei müü ehtekaupmehed , neid tehakse eritellimusel või nad lihtsalt on maailmas olemas ja jõuavad õige inimese kätte . Sõrmustele olid graveeritud keerulised sümbolid märgikirjas , mida mõistsid vaid vähesed . Mehe suu oli paokil ja paistis , et see on üks tema omapärane joon - ta ei sulgenud oma suud . Selline omapära ehk varjas kõige rusuvamat tema välimuses - varajast vanadust . Aastate poolest võis ta olla neljakümne lähedal , ent tema näkku vajutatud kannatused ja pingutused olid välimusele aastakümne lisand . Vaiksel , kähiseval häälel kõnetas ta sisenejat alamsaksi keeles : " Vend Andreas ? Tulge ometi sisse ja sulgege uks , selles pühakojas on haruldaselt tugev tuuletõmme . " Tema hääl oli selge ja vali , selline , nagu sobib õpetlasele , kes on harjunud kateedrist loenguid lugema . Kõnetatu sulges ukse ja astus edasi . Tema ilme ei väljendanud midagi peale kõrkuse ja mõnetise aupaklikkuse . Ta noogutas tervituseks ja liikus pimedast ukseavast kirjutuspuldi poole , mille kohal olevast aknast kumav tuhm sügisvalgus langes ta moonutatud näole . Vanem mees peaaegu võpatas nähes kohutavaid arme , ent ta sundis end vaos hoidma . " Aulik isand , " noogutas vend Andreas veel kord , " loodan , et te tunnete mu siiski ära , vaatamata nendele piinadele , mida Issand on mulle saatnud . " " Jah , " vastas teine . " Ma tunnen teid loomulikult ära , sest ei unusta ühtegi inimest , keda ma olen eales kohanud . Minust oleks pealetükkiv ja ebaviisakas küsida , mis on teiega juhtunud , kuid samas ei saa ma seda tegemata jätta . Mõni tuleõnnetus hukkamisel ? " Kui selles küsimuses oligi varjatud irooniat , siis prokuraatorini see ei jõudnud . " Ei , " ütles ta lihtsalt . " Üks rändav maag puhus mulle tuld näkku missiooni käigus , mis on ka meie kokkusaamise põhjuseks . " " Mis viib teid kahtlemata märtriseisusele ligemale , " ohkas teine . " Näen teie näost valu , ükskõik kui väga te ka ei ürita seda varjata , ja tunnen teile kaasa . Aga Kristuse sõduri rada ei peagi kerge ja valudeta olema . " " Ilmselt teate seda omast käest , härra õuenõunik . " " Oh , teil ei pruugi mind enam selle tiitliga kutsuda , vend Andreas ! Ma ei ole enam keisri historiograaf Antwerpenis . " " Ma tean seda . " " Siis ehk teate sedagi , et ajast , mil me viimati kohtusime , on palju muutunud . Minusuguse mehe elu pole kuskil kerge ja seda tänulikum olen ma teile , et te pidasite seda kohtumist võimalikuks . " " On mehi , kelle sõna ja soov on minu jaoks olulised , " kostis Andreas hapult . " Kui te oleksite minu tee peale kerkinud ja avaldnud soovi ... " " Ma ei avalda kunagi soovi , " lõikas vanem mees . " Soove avaldavad õukondlased . Ja mina pole enam õukondlane . Kutsuge mind lihtsalt isand Agrippaks ja paljugi saab lihtsamaks . Istugem ! " Nad istusid nurgas asuvatele toolidele , põrnitsesid üksteisele sümpaatiata otsa . " Mul on kombeks nõuda , " jätkas mees , " aga teie puhul ma piirduksin palumisega . Eelkõige palun teil jutustada sündmustest , mis on teile osaks saanud . Usun , et te saate seda teha - tänu minu soovituskirjadele . " Vend Andreas libistas peoga üle oma põlenud palge . " Isand Agrippa , " ütles ta siis . " Olgu jumal mulle tunnistajaks , et ma ei saa lugeda teid Ordu ja enda vaenlaste , ent ka mitte sõprade hulka . Aga palve , et ma teiega vestleksin ja teie üritustele igasugust kaasabi osutaksin , jõudis minuni kõrgeauliselt vend Martinilt endalt ja ma ei saa sellele vastu seista . Tema positsioon Ordus tingib ju vastuvaidlematu käsutäitmise , kuigi ma ei saa lahti mõtisklustest , et mis teid ja teda ühendab . Siiski , täidan tema ja teie palve ... " " Enne kui te asute jutustamise juurde , vastan teile , mis meid ühendab . Ma ei kuulu tõepoolest teie Ordusse , ent mõningad meister Martinile osutatud teened on teinud temast minu tänuvõlglase . Me olime kord vaheldumisi õpilane ja õpetaja , omandasime vastastikku kasulikke teadmisi ja mõtteid , kuigi enamasti meie vaated ei kattunud . Me oleme sõbrad ja soovime üksteisele head , ent ei asu iialgi koos võitlusesse - samas , ka üksteise vastu mitte . Kuid kindlasti läheb meil veel üksteist tarvis . Ma kohtusin temaga mõned kuud tagasi Wupperthali Kirikukogul , kus mul oli au esindada Austria Konradit ... " " Te vahetate isandaid sagedamini kui mina riideid , " pomises vend Andreas . " Või Westfaleni ülikud usutunnistust , " muigas Agrippaks kutsutu . " Õigem on vist siiski öelda , et isand on mul kogu aeg üks ja sama - ainus ja tõeline Jumal - ja ma valin ise , millise maapealse valitseja teenistuses on kõige parem Temale lähedale jõuda . Wupperthalis kohtusin vend Martiniga ja ta rääkis mulle Vahimeeste üritusest . Sealhulgas ka teie nõiajahist tollele Alam-Antrauschi tüdrukule . " Prokuraator kiristas hambaid ja tema põletusarmides näole tekkis valugrimass . " Ja sealsamas Kirikukogul sõlmisin ma vend Martiniga tehingu , " jätkas isand Agrippa . " Ma ei esindanud kuningas Konradit ehk nii innukalt , kui oleks tarvis olnud , ja valisin oskamatusest argumendid , mida vastased oleksid justkui oodanud ja millele neil olid paremad vastused valmis . Vend Martini pool saavutas võidu , tema kanoonikal juhtus olema see õnn Issanda tõde selgemini paista lasta , ja Konrad loobus minu edasistest teenetest . Tehingu teine pool aga nägi ette , et too neiu ... " " Nõid ! " " Hea küll , nõid Grethel ei pea oma karistust tingimata Vahimeeste käe läbi saama , vaid ka üks minusugune tühine õpetlane võib teda õigele teele juhtida , ning kui see ei osutu võimalikuks , siis saadetakse ta karmi kohtu ette . " " Ühesõnaga , te kauplesite meister Martinilt nõia endale . " " Nii see oli , " noogutas vanem mees . " Võit Wupperthalis on teie liikumisele tähtsam kui mingi maaplika , olgu ta siis nõid või mis iganes . Ühe nõia põletamata jätmine ei tee Vahimehi ja nende üritust nõrgemaks . " " Milleks teile nõid ? " küsis Andreas . " Mida te temaga pihta hakkate ? Miks te pole nõus , et ta tuleb hävitada ? " " Mul on teda vaja , " sõnas isand Agrippa lakooniliselt . " Ma mäletan nagu , et kunagi oli teil Kölni lähedal Woippys üks väike pahandus nõidade pärast ? " " Need mungad ajasid mind mu kodulinnast välja , sest ma päästsin osavate manöövritega ühe Vahimeeste poolt tuleriidale määratud naise kindlast surmast , " nõustus teine . " Aga ta osutus kasutuks , kuna polnud ... päris see , kelleks teda peeti . Muide , olgu teile teada , et ka nõid väärib kohtu ees kaitset , ja ma võitsin selle protsessi . Ent jätame selle . Mulle ei lähe kõige vähematki korda , mitusada naist te aastas põletate või poote . Mul on omad huvid ja teile peaks piisama , et Martin Luther on need ausateks tunnistanud . " " Ta kirjutas mulle sellest , " noogutas Andreas mornilt . " Ja ütles , et te peatute Püha Andrease katedraalis ja et ma tõttaksin teie juurde ning osutaksin teile igakülgset abi . Nõid Gretheli osas . " " Selline oli minu palve . Teie kaitsepühaku nimelises pühakojas te ju usaldate mind ? " " Minu ainus pühak on jumal , " ütles Andreas kindlalt . " Muidugi . Andke andeks , ma unustasin . Millal te kirja kätte saite ? " " Üleeile . " " Ja nõid ? " " Ma ei tea , kus ta on . " " Kas te olete ammu Bordeaux's ? " " Mõned nädalad . Siin ja ümbruskonnas . Mind paneb imestama , kuidas te oskasite siia tulla ? " " Sevéri kloostrist - ma saan aru , et see on Vahimeeste salajane tugipunkt siinmail - saatsite te oma aruande Ordusse , vend Martin saatis ühe kulleri minu ja teise teie juurde . Mul olid teie aruande põhjal esialgsed andmed , kuhu Võluteater liigub . Ja ma arvasin enne teid ära kogu selle protsessiooni eesmärgi . See polnud eriti keeruline . Olen teid siin juba kaua oodanud . Ja palvetanud , et te tüdrukut kätte ei saaks . Muide , ma ei kahelnudki selles eriti . Aga palun jutustage mulle järjekorras , kuidas te Bordeaux'sse jõudsite ja kuidas lõppes teie jaht . " " Kas te tunnete Alam-Antrauschi maaisandat parun Bonifacius del Rusticatot ? " " Mitte isiklikult , kuid olen temast kuulnud . Ta oli vapper sõjamees ja on ustav jumalasulane . " " Nõid Grethel on tema talupoeg . Ma käisin tema juures ja nõudsin õigust tüdruk kinni võtta . Ta lubas seda , kuigi see mõte ei meeldinud talle eriti . Ma ei saanud kogu aeg lahti kahtlusest , et ta varjab midagi ja on tegelikult nõia poolt . Minu kahtlused osutusid tõeks . " Isand Agrippa noogutas üleolevalt , nagu poleks kuuldu talle uudiseks või nagu oleks tegu iseenesest mõistetavate tõsiasjadega . " Tüdruk oli põgenenud , nagu oleks keegi teda hoiatanud , " jätkas Andreas . " Ja keegi ei teadnud , kus ta on . Ma ei saanud tema ema pitsitada , sest see oleks paruni marru ajanud . Pealegi ütleb minu kogemus , et emad on tõeste tunnistuste saamiseks kasutud inimesed . Kammisin ümbruskonda , kuni märkasin , et üks paruni kuller tõttas kuhugi . Peagi teatasid minu mehed , et kõiki küsimusi , mida nad esitasid talupoegadele , kõrtsmikele ja ränduritele , on keegi juba küsinud . Kirjeldus klappis paruni kulleri omaga , sestap järeldasin , et otsime sama inimest , ent erinevatel eesmärkidel . Edasi oli juba lihtne paruni kullerit üles leida . Saime teada , et ta liikus lõunasse . Ja segamini muude teadetega kuulsime kogu aeg midagi ühest teatrist . Algul ei pööranud ma sellele tähelepanu , tunnistan , et see oli viga ... " " Mis minu eesmärkidega vägagi sobis , " muigas isand Agrippa . " Jätkake ! " " Vennad Philippe ja Bertrand , kes olid ette lõuna poole rutanud , rääkisid , et otsisid teel läbi ühe rändteatri . Ühtegi tüdrukut nad seal ei näinud , ent mõned vastused olid neis kahtlusi äratanud . Vend Nicklas aga mäletas seda teatrit - nad olid teinud ühel laadal maagiatrikke , sealhulgas ka süütamisi ja tulevõlumist . " " Niisiis te saatsite sellest ettekande meistrile ja nii sain minagi teada seda , mida ma juba ammu aimasin , " sõnas Agrippa . " Kõige parem on peita üks uba teiste ubade sekka . Ma arvan , et tüdruku ema müüs Gretheli teatrile . Mõelda vaid , milline võimalus neile koomuskitegijatele ! Nad liikusid lõuna suunas . Kuhu ? Kas nad kavatsesid neiu teatrisse jätta või oli neil mõni muu plaan ? Arvestades , et del Rusticato saatis oma teenri neid otsima , võib teha järelduse , et parunil oli mingi hea ettepanek . Milline ? Polnud palju vaja pingutada , et ära arvata vana heasoovlik parun , kelle tuntud ausameelsus ja ülemäärane hoolitsus oma alamate eest on kõigile teada , soovitas ta tüdrukul kuhugi pakku minna . Milline muu koht peale Bordeaux' võis selleks sobida ? Bordeaux , tuntud vabameelsuse ja igatsugu ketserluse kants ? Linn , kus asub ülikool ja selles kurikuulus magister de Salazar Frias , nõidade päästja ? Mind paneb imestama , et te ise nendele järeldustele nii kiiresti ei jõudnud . " " Ma eelistan kinnitust leidnud andmeid , " märkis Andreas napilt . " Ja said need siis kinnitust ? " " Küsige parun del Rusticatolt , kas ta on näinud oma teenrit Geckot ? " irvitas Vahimees . " Te vestlesite temaga ? " oli Agrippa üllatunud . " Me vestlesime , " noogutas Andreas võikalt . " Tõsi , ta oli alguses veidi tõre ja mitte üleliia vastutulelik . Me nabisime ta tagasiteel kinni . Lõpuks rääkis ta meile teatrist ja oma isanda soovist , et tüdruk kas või Uude Maailma pageks . Mis loomulikult , pidades silmas nende reisisihti , tähendas Bordeaux'd ja neetud ketser Friast . " " Nii et parun teab ... " " Parun ei tea midagi ! Temaga õiendan ma samuti arved . Ta pettis Vahimeeste Ordut ja tema karistuseta jätmine ei mahu teie ja vend Martini kokkuleppesse . Loomulikult ei saanud ma Geckol minna lasta . " " Mõistan , " pomises Agrippa süngelt . " Te tapsite ta ? " " Me ei tapa , vaid hukkame . Ent see lurjus on praegu kindlas kohas . Mul on teda tarvis , et ta osutaks näpuga oma isanda peale , kes käskis tal nõiale sõnum viia . Ja raha . Parun hoiatas Grethelit meie eest , isand Agrippa . Ja see on reetmine . Mida te ka ei arvaks , paruniga õiendan ma arved ! " " Mis edasi juhtus ? " nõudis Agrippa kärsitult . " Me liikusime Bordeaux' poole ja otsisime Gunard Taanlase teatrit . Nad olid kavalad ja liikusid sik-sakke tehes mööda kõrvalteid , ei andnud etendusi , põgenesid . Ometi jätsid nad jälgi . Teater on asi , mis jääb inimestele meelde . Me kiirustasime , sest Bordeaux's on nende tabamine , vangistamine ja kaasavõtmine keeruline . Jah , meid ei sallita nendes maades ja me oleme sunnitud tegutsema poolsalaja , sest vend Martin ei taha tüli kuningas Marceliga . Meil vedas , võiks öelda . Jõudsime neile jälile üsna Bordeaux' lähedal . Varahommikul ja ootamatult . Liiga ootamatult isegi . Tahtsime nad kõik elusalt kinni võtta . Nad sättisid end parasjagu teele . Arvasime , et plika on vankris , kähku ja vaikselt nabisime Gunardi ja tema moori kinni , et siis vankrid läbi otsida . " " Palju teid oli ? " " Neli meest . Aga nõid oli mingi poisinäru ja hobusega jõe ääres . Kui me neid märkasime , hüppas mulle vankrist kallale üks koomuskitegija . Maag . Ta sülgas suust tuld ja oli ise üleni leekides . Ta kõrvetas mu näo ja ehmatas hobuseid . Segaduses said poiss ja plika plehku panna . Oma haavade tõttu olin ma võimetu kiiresti midagi ette võtma . Ja siis - nägin ma nõidust ! " " Rääkige sellest , " elavnes Agrippa . " Kui nad minema kappasid , süütas tüdruk põrgutule meie hobuste juures . Loomad sattusid paanikasse . Kuid ma nägin seda tuld ja kõik teised vennad ka ! Samasugune nagu õndsa Gerardo haud Püha Thaddeuse kloostris ... Maa seest tõusid põrguleegid , maa ise põles ! Ja vendadel läks hobuste rahustamisega aega . Leegid ei põlenud küll kaua . Vennad ei sööstnud põgenejatele esialgu järele , vaid need koerad tormasid vaatama , kuidas minuga lood on ! Närukaelad , nad kaotasid nii väärtuslikke minuteid . Ajasin nad jälitama ja ise üritasin end veega ravitseda . Paari tunni pärast tulid vennad tühjade kätega tagasi - põgenikud olid kadunud . Nad leidsid vaid hobuse , kes oli maha jäetud . " " Õige tegu , " noogutas õpetlane . " Hobusega mööda teid pagedes oleks nad peagi avastatud . Nad jooksid metsa , kuhu teie ratsud ei pääsenud . " " Vend Nicklas toimetas mind lähedalasuvasse kloostrisse , kus mind ravitseti . Philippe ja Bertrand jätkasid otsinguid . Kasutult . Olen kindel , et nad on endiselt Akvitaanias ja kusagil Bordeaux' läheduses , kaks venda valvavad ülikooli , kui nad peaksid seal välja ilmuma , et tülitada magister Friast . Seni pole nad seda teinud . " " Ma tean . Isand Frias on mu hea sõber ja me veedame tihti koos aega . " Andreas heitis veel ühe vihkava pilgu teadlase poole . " Ja üleeile jõudis minuni austatud vend Martini sõnum . Ma ei salga , et ma polnud selle üle rõõmus . Mitte põrmugi , olgu neitsi Maria mulle tunnistajaks ! " " Ma mõistan teid . Mõistan täielikult . Nüüd pole see teie jaoks enam ainult Vahimeeste üritus , vaid isiklik asi . Te ihkate kättemaksu ja see on püha asi . Kui palju on minul vaenlasi , kellele ma tahan kätte maksta või kes tahavad minule kätte maksta ! Kättemaks on ! magus Aga paraku - mis puutub teie vihkamisse , siis võite seda selle poisi välja elada . Grethel jääb mulle . Poiss mind ei huvita ja te võite teda omatahtsi karistada . Mis sai teistest näitlejatest ? " " Nad on surnud . Meile tungiti kallale ja me kaitsesime end. " " Rändnäitlejad tungivad kallale neljale relvastatud Vahimehele ? See on naeruväärt ! Keegi ei usu seda ! " " Aga nii see oli ! Mul polnud kavas neid kohapeal hukata , kuid tekkis lahing . Nad olid otsekui kokku leppinud , et peavad päästma nõiaplika , ja tegid kõik selleks , et too putku saaks . Ma arvan , et nõid oli nad ära kaetanud ja ... " " Kas mõni teistsugune seletus ei tulnud teile pähe ? " küsis Agrippa tigedalt . " Et tüdruk oli neile kalliks saanud ja nad olid pigem nõus loovutama enda elu , kui andma ta teile pilastada ja tappa ? " Andreas kargas püsti . " Isand Agrippa , " hüüatas ta , " ma ei kavatse taluda neid alatuid süüdistusi ja solvanguid ! Tuletage meelde , et solvates mind solvate te kogu Ordut ja ka vend Martinit ... " " Rahunege ! " ei lasknud õpetlane tal lõpetada . " Ma pole teid solvanud . Ainult hetkeks proovisin teile visandada teise poole seisukohta , asja , mille üle juureldes oleksite oma nõia juba ammu tabanud . Mitte mina ei arva nii , vaid nemad . Võideldes tuleb alati mõelda , mida mõtleb teine , sest oma tõde on ju niigi teada . Rääkige parem , mida te kavatsete edasi teha ? " " Mul kästi teid aidata , " kostis Andreas ja istus tagasi . " Te ei saa mind palju aidata . Homme viite teie või keegi teie meestest mind kohale , kus korraldati Vahimeestele hirmus ja reeturlik varitsus ja kallaletung . " Vastuseks oli tumm noogutus . " Teil pole võimalik eriti avalikult Bordeaux's oma jahti pidada ? Te tegutsete siin poolsalaja , ja kui Marcel kuuleb , et Vahimehed on inimesi mõrvanud ... " " Meile hakati vastu ja me kaitsesime ennast . " " Loomulikult . Mis laipadest sai ? " " Nad jäid sinna . " " Matmata ? " oli Agrippa üllatunud . " Pühitsemata ja matmata ? " " Keegi leiab nad , kutsub preestri ja nad maetakse . Peetakse röövlite kallaletungiks . " " Ent kui nüüd Grethel ja poiss lähevad võimude juurde ning kõnelevad , et Vahimehed tungisid neile kallale , võib see kutsuda esile ebameeldiva olukorra . Marcel ei jätaks kasutama võimalust , et Ordule kätte maksta . " " Me otsisime põgenenud nõida ... " " Ent tapsite süütud näitlejad . Saage ometi aru , ma ei heida seda teile ette , mind huvitab ainult too plika , et kõige parem on teil Akvitaaniast lahkuda . Minge Burgundiasse või Antrauschi või Westfalenisse , otsige ja põletage seal oma nõidu . " " Ma eelistaksin siiski Akvitaaniasse jääda . " " Minul pole sellest kasu , " lõikas isand Agrippa teravalt . " Ja teil endal samuti . Ma ei soovi , et see vahejuhtum metsas teatavaks saaks , sest see võib raskendada ka minu otsinguid . Te pigem segate kui aitate - kui teil üldse oligi selline kavatsus - mind siin viibides . Saan ise suurepäraselt toime . Kas te jõudsite näha , kuidas meie põgenikud välja näevad ? " Vend Andreas kirjeldas lühidalt Aidanni ja Grethelit , nii palju kui talle mõne viivu jooksul oli meelde jäänud . Palju sellest isand Agrippal abi ei olnud . Ta saatis prokuraatori minema , pannes talle veel kord südamele , et Vahimehed lahkuksid kiiresti Akvitaaniast . Loomulikult ei uskunud ta , et Andreas seda teeb . Heinrich Cornelius Agrippa von Nettesheim teadis suurepäraselt , et isegi Martin Lutheri soov ei hoia noort fanaatikut tagasi tüdruku otsimisest ja tapmisest , ja kui ta oligi selle vestlusega midagi saavutanud , siis ainult seda , et jahiind Vahimehes suurenes veelgi . Ometi teadis ta nüüd rohkem kui enne . Piisavalt palju , et ennetada Vahimehi . Õhtupoolikul lahkus Heinrich Agrippa Sainte André katedraalist , vahetas mõned sõnad preestriga , tänas teda peavarju andmise eest ja lasi ennast õnnistada . Isa Mathieu oli tema hea tuttav Pariisi päevilt , sattunud Akvitaaniasse samuti teatavate vastuolude pärast ühe ja teise võimuga ning seepärast mõistis ta müstikut hästi . Agrippa võttis suuna kitsukestele tänavatele , kus parasjagu käis õhtune lõbutsemine . Linna hulgalised trahterid paisusid meremeestest , käsitöölistest , puhkusel olevatest vahisõduritest , lõbutüdrukutest , kaupmehesellidest ja muust lihtrahvast . Ta kõndis üksi , ilma teenrita , sest seda tal parasjagu polnud , ent Marceli korravalve hoidis troonilinna kuritegevusest võrdlemisi puhtana . Tema riided kõnelesid küll teatavast rikkusest ja seisusest , ent tegelikult polnud ta ei jõukas ega ka mitte aadlisoost . Ta näis võõramaalasena , kuid neidki oli Bordeaux tavaliselt tulvil , nii et Agrippa samm oli hoogne ja julge . Inimesed , kes teda nägid , võisid teda pidada mõneks õuenõunikuks või välismaa kaupmeheks , sest tema ilme oli kindlameelne ja hoiak üleolev . Agrippa kõndis kiiresti , ei peatunud kusagil , suundus otse edasi , läbis kärarikkamad kvartalid , kuni jõudis umbtänavasse , mille viimase , kahekordse lääpa vajuva maja fassaadi ehtisid kaks väikest kivist grifooni . Muus osas polnud maja eriti silmapaistev , pigem avaldas märke lagunemisest ja sellest , et valdajal on palju tähtsamaid tegevusi kui arhitektuur ja ehitus . Ainus uuendus , mille omanik näis olevat viimaste aastate jooksul majale teinud , oli sissekäigu kohale uuristatud märk , mida juhuslik mööduja ei pruukinudki märgata . See kujutas rohmakat inimese silma ja selle peal mingit riista , mis võis vabalt olla näiteks sirkel . Siin majas oli Agrippa käinud igal oma Bordeaux's viibimise päeval ja selle nägemine täitis ta südame heldimusega . Siin elas ta õpetaja , sõber ja ainus inimene selles maailmas , keda ta võis usaldada . Ainus . Koputamise peale avas ukse vana toatüdruk , silmitses selle vahelt hetkeks külalist , tundis tolle kohe ära ja lasi sisse . " Isand Josephe ootab teid , " kummardas naine . " Juba ammu , " lisas ta etteheitvalt . Agrippa sammus läbi tolmuse ja hämara eeskoja . Mööbel oli vana ja lagunenud , põrandalauad pehkinud . Ei mingeid kaunistusi , mis andis tunnistust , et külalisi siin eriti ei käinud . Ta astus jõulisel sammul tagumise ukse juurde ja avas selle . Ninna lõi tuhat erinevat lõhna , mille hulgas kopitushais ja kaminasuits olid kõige võimsamad . See oli kabinet ja raamatukogu , mille tagumises otsas tossava kamina ees lösutas narmendavas tugitoolis keegi hallipäine vanamees . Nüüd ajas too end püsti ja astus vanurlikul sammul külalisele vastu . Nad embasid ja toatüdrukul kästi amontiljaadot tuua . Agrippa lasi pilgul üle toa käia . Raamatud , raamatud ... Vanad , haruldased , salajased , varjatud raamatud , mida oli kogutud põlvkondade kaupa , käsikirjad ammustest aegadest - ladina , kreeka , heebrea , alamsaksa , itaalia , aramea keeles . Riiulitel seisid piiritusepurgid konnade , sisalike , värdjate , kehaosade ja siseorganitega ; nurgas laud , millele oli kuhjatud erinevaid esemeid - katseklaase , gloobus , sirkel , leeklampe , amulette , diagramme . Nad istusid toolidele . Amontiljaado oli odavamat sorti ja parima maitse juba kaotanud . Vanamees köhis seda juues ja ta silmist voolasid pisarad . " Sa oled paremini elanud , armas Josephe , " ütles Agrippa . " Palju paremini . Ja oled palju tervem olnud . " " Nii sa räägid . Ja ikka on ütlemata raske sind uskuda . Oled sa õhtust söönud ? Marie valmistab meile hautist . " " Tänan , aga ma pole näljane . Õigemini olen , kuid mitte toitude järele . Sa köhid jälle ? " " Külmetus , " kähistas vanamees , ajas käe hõlsti taskusse , tõmbas välja väikese pudeli ja hingas selle sisu . Ta pikad kortsus sõrmed hoidsid pudelikest veel viivuks nina juures ning ta nägu rahunes selle peale . Ühes sõrmes oli tal Agrippa omaga äärmiselt sarnane sõrmus . " Ma rääksin täna Andreasega , " ütles Agrippa siis tähendusrikkalt . Vana Josephe pani kiiresti pudelikese käest ja pöördus kaaslase poole . " Ta tuli ? " kähistas ta . " Tuli , " noogutas Agrippa muiates . " Loomulikult ta tuli . Ordus valitseb range kord . Ta ei saanud jätta allumata Martin Lutheri korraldusele . Ta jutustas mulle palju - usun , et kõik , mida ta teadis . Oh , see noor fanaatik pakatab enesekindlusest ja mürgist ! Ta ei uskunud hetkekski , et minusugune teadlane võib tema organisatsiooni üle kavaldada ja plika varem kinni võtta . Ma küll soovitasin tungivalt neil Akvitaaniast lahkuda , ent nad ei tee seda . " " Oled sa selles kindel ? " " Täiesti . Oled sa vahepeal midagi teada saanud ? " Vanamees vangutas pead . " Ei . Mitte midagi . Keegi pole põgenikke näinud . " " Ja ülikoolis pole nad samuti end näole andnud , " pomises Agrippa . " Ometi peavad nad kusagil läheduses olema , ma tunnen seda . Nad põgenesid ilma raha ja riieteta . Varsti saabuvad külmad . Nad tulid Bordeaux'sse , et lasta magister Friasel tüdruk päästa . Ja kui neil on vähegi oidu , siis ei hakka nad tagasi Burgundiasse või Antrauschi minema - õieti pole neil selliseks reisiks vahendeidki . Ma arvan , et Vahimehed üritavad neid otsida laadaplatsidelt ja kõrtsidest , kus noored ehk püüavad raha teenida . Meil pole palju aega , Josephe . " " On's meil kunagi olnud ? " üritas vanamees naeratada . " Ma kuulsin , et sa käisid kuninga juures . On sel tüdrukuga mingi seos ? " " Marcel on väga taibukas kuningas . Jah , ma käisin tema juures , " noogutas Agrippa , mekkides amontiljaadot . " On oluline , et ta aitaks mul teha teatavaid ettevalmistusi reisiks . Ja sina pead mind ka aitama . Ennast aitama . " " Mul pole palju võimalusi , et sind aidata , " ohkas Josephe . " Kardan , et pettud minus . " " Sa oled mu sõber ja õpetaja , " vastas teine kibedalt . " Oled olnud igas maailmas . Olen sind alati usaldanud ja uskunud . " " Nii sa räägid . Kuid oma mäletamist mööda on mu abi sulle üsna kesine olnud , pigem oled sina mulle minu otsingutes teejuhatajaks osutunud . " Agrippa nihkus vanamehele lähemale ja pani käe talle õlale . " Kui ma tulin , " ütles ta , " tekkisid mu mälusse kohe ka selle maailma asjad . Mäletasin sind oma nooruspäevilt ja laboratooriumist Pariisis . " " Need olid ilusad ajad ! " " Kahtlemata . Ent mitte sellised , nagu sa elasid ... seal . Ühes teises . Maailmas , kus pole Akvitaania kuningriiki , olid sa õueastroloog ja Tema Majesteedi isiklik salanõunik Pavias . Sa uppusid rikkusesse ja ausse , sind ülistasid poeedid ja kadestasid õukondlased . Ja et sa olid seal olemas ja et me seal kohtusime , tähendab , et sa oled ka teistes maailmades olemas . " Josephe tõusis ja läks komberdades riiuli juurde . Ta tuhnis hetke paberihunnikus , leidis siis sealt vajamineva ja naasis kaaslase juurde . " Kui poleks olemas seda , " ütles ta , " ei usuks ma sind iialgi . " " Täpselt sedasama sa mulle ütlesidki , " naeris Agrippa . " Täpselt nii sa kõnelesid mulle ühel õhtul Strasburgis ja käskisid mul see kiri sõna-sõnalt pähe õppida . Sa ütlesid , et sa tunned need mõtted ära , need valemid , kui need peaksid kuskil veel eksisteerima . Ma uskusin seda , ent ei oodanud , et see sind nii vapustab . " " Vapustab ? Või veel ! Saada kiri endalt , mida sa pole kunagi kirjutanud ja mis sisaldab lahendusi sind ammu painanud mõtetele , kokkuvõtteid ja seoseid üksikute katkete vahel , mida oled aastate viisi üles tähendanud ja mida poleks suutnud teha mitte keegi teine . Killukesed ähmastest unenägudest ... See valem nimega ... ma olin just selle saladust avastamas ja sinu läkituses sisaldus täpselt see sõnastus , mille üle ma olin mõtisklenud ! " " Ja sa said oma tõestused . Kas mitte ei avanud õigete elementide kindel reastus vastavates värvides sulle tabeli , mille viisnurgad näitasid ainult ja ainult õigeid tähemärke , Jose Avramo de Ibartuga ? Mis oleks parem autogramm omaenese mõtetele kui nimi , mille sa oled juba ammu hüljanud ja mis on saladus ? " " Ta põletati Granadas , " sosistas vanamees . " Mu vaene väike veli . Hull , ent minuga nii sarnane . Kuid see polnud minu otsus . " " See oli otsus kõrgemalt poolt , " nõustus Agrippa . " Jumal oli andnud sulle võimaluse saata kavalusega tuleriidale oma kaksikvend Balthazar ... See oli tema ülesanne selles maailmas - olla hull ja ohverdada elu sinu eest . Ta polnud sellest teadlik ja see ongi pühadus , mu hea sõber ja õpetaja . " " Ta ei saanud aru , " sosistas vanamees ja jälle voolasid üle ta palge pisarad . " Ta ei saanud aru , kuhu ja miks ta peab minema . Ja ei saanud isegi siis aru , kui tuleleegid ta jalgu kõrvetasid . Ta arvas , et see on mingi mäng ... Oh , Balthazar , kas sa suudad seda mulle kunagi andestada ? " " Ta on seda juba teinud , " arvas Agrippa kindlalt . " Ma loodan . Kas mul seal ... teistes maailmades oli samuti vend ? " " Esimeses ma tundsin teda , " noogutas Agrippa . " Ta oli luuletaja ja kalifaadis väga tuntud . See oli maailm , kus rekonkista äpardus ja Uuest Maailmast polnud keegi midagi kuulnud . Ka mina mitte . Aga sina olid Cordoba vesiiri saadik Ibn Fazil ja me kohtusime esimest korda printsess Habari-Anumi ja Lotringi hertsogi pulmapeol . Sa õpetasid mulle kabala märke ja täiendasid minu arvestusi elementide ülemineku seas . " Vanamees libistas sõrmega üle paberi ja vangutas uskmatuses pead . Tema kaaslane rääkis edasi : " Sina aitasidki mul leida , kuidas Maa element viia esimese kliimaksini . Ja sa ei uskunud seal , selles maailmas , et jumal võib peituda igas inimeses , ja ainus viis Tema ära tunda on teadused . Ometi õppisin ma juba siis kõnelemist surnute vaimudega . Me olime kaua kirjavahetuses , kuni ma lõpuks Poloonia khaani Saigadaki saatkonnas Cordobasse saabusin ja sinu abiga oma uuringud lõpuni viisin . Sa lubasid korraldada nii , et kõik arvaksid , et ma uppusin ... " Josephe vangutas ikka veel uskmatuses pead . " Järgmises maailmas ma sinu venda ei teadnud . Võib-olla ta oli seal , võib-olla mitte . Selles maailmas olid sa osanud oma päritolu osavalt varjata ja jäänud Hispaaniasse , kuigi rekonkista käigus aeti sealt kõik juudid välja . Sa olid preester , inkvisiitor José Damiano y Sandoval , kardetud ja võimas tegelane . Sa plaanisid reisi Uude Maailma - Atlatayamole ehk Atlantisesse , nagu seda muudes maailmades mäletati . Et seal muistsetele saladustele ja jumalale veelgi lähemale jõuda . Ka seal ei uskunud sa minu juttu , kuni andsin sulle su enda dikteeritud kirja . Sa rääkisid selles mõtetest , mida oled ilmselt mõelnud igas maailmas , sest inimese loomus on muutumatu . Kes on jumalast ära märgitud , jääb selleks igavesti . Me käisime koos Uues Maailmas , mina olin sel ajal Würtzburgi Ülikooli magister . Selles maailmas oli Würtzburg Hispaania valdus , kogu Euroopat valitses Pax Hispanica , mis oli avastanud ookeanilt Atlantise . Jah , seal oli see muistne manner olemas ja selle alamad andsid ennast rõõmuga Hispaania kuninga ja usu meelevalda , kuna nende enda legendid kõnelesid samuti Kristusest . See oli väga erinev maailm ja pani mind mõtlema ning igatsema , et kui palju võin ma veel eest leida . " " Mina , ja inkvisiitor ! " ei suutnud Josephe uskuda . " Sa oled sellest küll rääkinud , kuid ikkagi tundub see mulle võimatuna . " " Kolmandas maailmas , kuhu ma Atlatayamolt sattusin - sest just seal me avastasime Vee elemendi saladuse ja ka riituse , kuidas avada järgime Värav - , teadsin ma samuti su venda . Ta oli kirjutaja Würtzburgi linnakantseleis ja sina olid kuulus õpetlane Johannes Trithemius . Jälle olid sina see , kes mu " mattis " , ja kuulutasid minu surmast . Minu jaoks oli see kõige raskem maailm ja selle vintsutustest pole ma siiani suutnud üle saada ... " " Ma arvasin , et ühe maailma teadmised teevad elu ja edusammud teises kergemaks ? " " Nii arvasin ka mina , ent see pole nõnda . Ma mäletasin nii oma eelmiseid maailmu kui selle uue eelnevat elu . Seal olin ma sama inimene , kes siingi - Heinrich Cornelius Agrippa von Nettesheim , Kölni lähedal sündinud mees , kellele ometi oli antud soov ammutada teadmisi ja iha mõista Jumalat . Sünni järgi olin ma vaid Heinrich Cornelis , kuid ma muutsin oma nime ladinapärasemaks ja lisasin sellele Colonia asutaja Agrippa nime ning aadlitiitli . Oma nooruses nägin unes neid teisi maailmu , kiireid pilguheite võimalustesse . Mõistsin , et need pole lihtsalt unenäod . Me kõik näeme und , vähesed suudavad neid seletada ja vaid mõned üksikud mäletada . Mäletada , et need polnud vaid kujutelmad , vaid pildid tõelisusest , mis on kusagil olemas ja mis on läbi elatud . Ma olin selles maailmas okultist , teadlane , astroloog , ravitseja , demonoloog , salanõunik , diplomaat , arst , advokaat ja ajaloolane . Erinevate valitsejate juures teenisin nende ahneid maapealseid eesmärke , pidades silmas siiski vaid ühte : oma õpetust . Meenutustega eelmistest maailmadest ja tööga jõudsin oma sihile väga lähedale . Ent vaenlasi oli mul rohkem kui mujal . Selles maailmas lõhestas usklike ridasid valus vastasseis . Martin Lutheri reformid ... " " Martin Luther on ju siingi olemas . Ta on kutsunud üles hävitama minu rahvast ja suur hulk nendest on oma surma leidnud just " tänu " selle mehe õhutustele . " " Paljud meist on olemas mitmes maailmas . Ent paljusid pole . Sind olen kohanud kõigis . Sest meie sinuga oleme väljavalitud ja meid on vähe . Maailmu aga lõpmata palju . Üksikud saavad nende vahel liikuda . Ma olen kogunud teadmisi inimestest , kes on samuti avastanud Rituaali saladuse , kuid ma pole kunagi kuulnud , et keegi neist oleks suutnud ühendada kõik neli elementi . Kõige kohutavam , mis võib meiesugustele osaks saada , on see , kui asume teele teise maailma ja meid pole seal . Nii võime jääda tühjusesse , igaveseks ... ja ilmuda ühes või teises ilmas viirastusena , tondina , vaimuna , olles neatud lõpmatuseks kehata jääma . " " Ma ei mõista seda , " oigas Josephe , " sa räägid võimatuid sõnu , nii võimatuid , et isegi mina ei suuda neid uskuda . " " Meenuta oma unenägusid ja sulle võivad kangastuda need teised maailmad . Tuleta meelde , mida sa oled näinud . Ja sa tead . Loe oma kirja . Ja sa usud . Usud seda juba esimesest hetkest peale , mil ma su uksest sisse astusin . " " Ma mõtlesin , et sa oled surnud . See oli kohutav ehmatus . " " Mõnes mõttes ma olingi . Aga mitte siin , vaid eelmises maailmas . Ma veetsin seal viimased aastad Karl V ajaloolasena , ent pidin siis põgenema . Mu vaenlased leidsid mind Grenoble'is , kui olin teel sinu juurde , et leida viimased logoste konterminalused . Mind heideti vangi ja piinati . Ma ei avaldanud saladusi ja mind heideti tänavale . Nad ei tea veel , et selles maailmas maksan ma neile kätte . Kuritegude eest , mida nad pole siin iial toime pannud . Ma surin sinu majas Grenoble'is , José Avramo de Ibartuga . Või vähemalt nii seal arvatakse . Aga tolles maailmas tunti sind Johannes Trithemiusena . Sa võtsid mind enda juurde ja nõrk nagu ma olin , suutsin ma siiski sinu abiga leida viimased võtmed . Sealt leidsin ma Õhu elemendi , tema maise kehastuse , jumaliku ja Ülima valemi . Minu haud on Grenoble'is , kuid see on tühi . " Jääb vaid üks , " sosistas Josephe . " Vaid üks element . " " Neljas ja viimane , " noogutas Agrippa . " Jumal on loonud maailma neli elementi , millel põhineb kogu maailm . Nad on olemas kõikjal , ent mitte alati pole võimalik neid leida . Kui ma jõudsin oma õpetuses selgusele , jõudsin maailma mõistmiseni - esimeses elus , siis leidsin ka sinu abiga Maa elemendi etaloni . See oli üks inimene loomulikult . Kus mujal saab peituda jumalus , kui mitte inimeses eneses ? Kuhu mujale võis Looja peita oma tarkuse meiesugustele avastamiseks . " " Kes see mees oli ? " " Sina leidsid ta , Ibn Fazil . Sina leidsid selle mehe Egiptusest . Oma uurimiskäigul olid sa avanud püramiidi ja leidnud sealt selle , keda kunagi oli peetud vaaraoks , maapealseks jumalaks . See oli rumal ja harimatu pagan , türann ja vastik olevus , keda tema võimete pärast kummardati ka pärast surma . Tema arstid olid üritanud temast muumia teha , või noh , nad arvasid , et tegidki . Ta elas ja sina pakkusid talle surma , vastutasuks saladuste eest , millega ta oli tuhandeid aastaid hauakambris elus püsinud . Ta ei teadnud neid , ent sa leidsid need ise . Selles maailmas jäi see muumia - pärast seda , kui sina olid ta selleks uuesti muutnud - kaliifi muuseumisse . Maa element kätkeb endas Pimedust , Tihedust ja Vaikust . Sinu abiga lõime me Esimese Valemi , viisime selle täiuslikkuseni ja ma avastasin ennast uuest maailmast . Otsimas Teist elementi . " " Vett ? " " Ja me leidsime selle Atlatayamost , mandrilt , mis muudes maailmades polnud avastanud Vee saladust ega suutnud ennast uputuse eest päästa . Paljud sealsed inimesed mäletasid Vete Laulu , mida nad pidasid muinasjutuks , kuid vaid üks neist mäletas seda tervikuna . See polnud laul , vaid teadmine Vee elemendist , muistne valem , ülestähendus teadustest , mis oli jäädvustunud rahvalaulu : õiged elemendid õiges konfiguratsioonis . Kolmandas maailmas , kõige verisemas ja vaenulikumas , mida ma tean , leidsin Õhu elemendi . Pole juhuslik , et element oli just selles maailmas , sest õhku jääb seal üha vähemaks . Ma kuulsin seal puude kaebelaulu , mis näevad ette oma hukku tulevikus . Selles maailmas ei saa olema metsi ega haljaid aasu , vaid neid ootab kõle ja karm tulevik , milles õhk on määratud suremisele . Selles maailmas peeti mind muuseas ka vampiiriks , surnutemanajaks , deemoniks , ja mul oli palju vaenlasi . On siingi . " " Kuidas sa leidsid Õhu elemendi ? " " Uuest Maailmast . Ma käisin seal . See oli üks paganast pärismaalane . Tõin ta kaasa . Ta on surnud ja ma ei taha sellest pikemalt rääkida . " Nad vaikisid ja silmitsesid kaminas praksuvat tuleleeki . " Jääb vaid Neljas element , " ütles siis Josephe vaikselt . " Millega saab lõplikult kokku Täiuse Valem . Sa ütled , et ka mina saan neis maailmades liikuda ? " " Kõigis , " kinnitas Agrippa . " Neid on lõpmata palju , nii palju , kui neid sisaldab maailma maatriks . " " Matrix mundi , " pomises Josephe . " Ma ei tea , mis see on . Gregorius Posch vaid oletas selle olemasolu - maailm , mis koosneb kõikidest teistest ; täiuse maailm , täiuslikkuse maailm . Täiuse Valem viib meid maailma maatriksini , jumalani . Sest Universum koosneb jumalast . Kõik on osa suurest Vaimsest Tervikust ja see on jumal . Ja ainult see , mida nimetatakse maagiaks , annab meile võimaluse tunda jumalat , kuna maagia on kunst , mida valdavad vähesed väljavalitud . Alkeemia , astroloogia ja kabala on teadused , mis avavad meile maagia , kuna otsivad Tõde . Neli elementi ja Vaimne Tervik - pentagrammi viis nurka , mis ümbritseb kõike , mille sees on Vaim . Meie hing . See koosneb energiast , mälestustest ja tunnetest ning läbi hingelise alkeemia jõuame me hinge valitsemiseni . Jumal on meis ja meie jumalas , kuna tema valitseb kõiges kõike . " " Mis tuleb edasi , Heinrich ? Edasi , nendes maailmades ? " " Ma ei tea . Kõik , kõiksus ? Kui meile on antud suund , tuleb seda järgida . Me peame edasi minema . Neli elementi ja neli maailma , kus mina ja sina , Josephe , oleme olemas . See pole juhuslik , vaid kindla ettemääratusega nii seatud . Ka see , et igas maailmas leiame me vaid ühe elemendi , mis avab tee järgmisesse . Ja mis tuleb edasi ? Ehk maailmad , kus on rohkem elemente , rohkem teadmisi ? Kuidas võin ma praegu arvata , mis on jumalal minu jaoks varuks ? Ehk oleme me Matrix mundi's olemas oma kõige täiuslikumal kujul ? " " Ja Neljas element ? " " Ta on siin lähedal , olen selles kindel . Ta on Bordeaux's . Tüdruk , kes valitseb tuld . " " Ja mida sa temaga teed ? " " Kõigepealt tuleb ta kätte saada . Ja ma saan ! " Agrippa pigistas klaasist pokaali seesuguse jõuga , et see tema sõrmede all purunes ja klaasikillud ning amontiljaado pritsmed langesid ta riietele . " On ta ise teadlik , et valitseb Neljandat elementi ? " " Kahtlen selles , " pomises Agrippa . " Selliseid teadmisi pole antud külatüdrukutele . Ma kardan ainult ühte . " " Mida , Heinrich ? " " Seda poissi , " pomises mees . " Ta võib kõik hävitada . " " Kuidas ? " " Kui nad Vahimeeste eest põgenesid , süütas tüdruk oma pilguga maa , et ajada hobused paanikasse . Siis oli tal anne veel olemas . Tüdruk on neitsi , Josephe ! Ainult neitsi , seni kuni ta on puhas ja puutumatu , võib olla Neljanda elemendi etalon . Ma palun jumalat , et see poiss ei rikuks meie üritust ja kaitseks tüdrukut teeröövlite eest ! Aga noorus on ju nii keevaline . On ainult üks mees , kes tohib seda neitsit võtta . Ainult üks mees ! " Agrippa käed tõmbusid rusikasse ja klaasikildude pudemed lõikasid talle pihku , mille vahelt tilkus põrandale verepiisk . XI Benediktiinid Agrippa toksis kepiotsaga liiva . Liiv oli pruun ja nuusutamisel lõhnas kõrbemise järele . Seda polnud maha pesnud isegi vihmahood , mis ikka õhtupoole Akvitaania viljakaid maid niisutasid . Vend Bertrand oli toonud ta Andrease juhatusel selle kohani , kus tapatalg oli aset leidnud , seejärel kummardunud mornilt ja jäänud eemale ootama . Agrippa hobune seisis jõepervel ja näksis mahlakat rohtu . Mees lasi liival läbi sõrmede pudeneda ja tundis , kuidas iga ta ihurakk õnnest laulis . Põlenud liiv ! Leegid , mis süttivad maapõues ja põletavad asja , mis ei põle . Tuli , puhas tuli iseenesest , puhastustuli , mille sarnast pole ükski alkeemik võimeline looma . Tuli , mis võib põletada õhku , vett ja maad ega vaja ise ei õhku ega mateeriat . Tuli , mis võib põleda õhus , vees ja maas . Neljas element on kõige tähtsam , meenutas Agrippa . Ta on üks kahest puhtast elemendist , teine on Maa , mateeria . Vesi ja Õhk on nende tuletused , ent ometi nii võimsad . Igal elemendil on oma kindlad omadused , mis vastanduvad või sarnanevad üksteisele . Vesi ja Õhk saavad omadused Tulest ja Maast , mis on aluspanijad . Rista Vesi , Õhk ja mateeria ja sa saad elu . Rista Tuli ja Maa ning saad hukatuse . Maa , mida niisutatakse ja lahustatakse , saab Veeks , ent tee see taas tihedaks ja see saab Maaks . Läbi Tule muutub mateeria Õhuks . Mida Tuli on Õhule , seda on Õhk Veele , Vesi Maale . Ja jälle - mida Maa on Veele , on Vesi Õhule ning Õhk Tulele . See on kõikide kehade , loomuste ja imeliste tööde alus ning juur . See , kes teab ja tunneb kõikide elementide ning nende segude omadusi ja võimeid , selle omaks saab kõik maagias . Ta on kõikvõimas . Aga kui palju on siiski - ja Agrippa leidis end ikka ja alati selle peale mõtlemas - maailmas jumala ettemääratust ja tahet . Ainult valgustatud teadlane , tõelise usuga , tõeline jumalasulane võib selleni jõuda , ent ei iial ükski võimunäljane maise riigi ahne valitseja , ei . Ainult äravalitule avanevad need maailmad ja kõik , mis jumal nendesse pannud . Sest ainult valgustatu ja äravalitu , kes läbinud selle raske tee avastuseni ( milleks ainult tema on võimeline ) , ei kasutaks neid teadmisi võimu nimel , vaid hoopis kõrgeima õnne saavutamiseks , milleks surelik võimeline on - saada lähedasemaks jumalaga . Mitte iial temaks , vaid lähemale . Ja siin , selles jõekäärus , kuskil Akvitaania kolkas oli olnud neiu , kes teab puhta tule saladust , ainus inimene , kes seisab veel Agrippa ja jumala vahel , on ikka veel kuskil läheduses ja hulgub ringi mingi poisijõmpsikaga . Oleks vaid ema tüdrukut vooruslikult kasvatanud , porises Agrippa endamisi . Vankreid muidugi enam jõekäärus polnud . Hoolikas otsimine ei andnud talle mitte ühtki asja teatrist . Kõik oli laiali tassitud . Eemal metsaserva all lebas juba kergelt rohtukasvanud kääbas . Ilmselt olid laibad sinna kokku veetud ja rüüstajate poolt maha maetud . Vaevalt et keegi oli preestritki kutsunud , sest ametimehel võivad tekkida mõned üleliigsed küsimused . Muidugi pidid rüüstajad pead murdma , et kes võis näitlejad tappa ja jätta nende asjad röövimata . Kuid küllap nad rahuldusid mõne jabura seletusega , mille enda tarbeks välja mõtlesid . Agrippa kutsus vend Bertrandi . Rüütelmunk ronis ratsu seljast maha ja astus üleoleval sammul teadlase juurde . " Kas te tulite ainult üks kord siia tagasi ? " " Jah . " Külm noogutus . " Et vaadata , mis juhtus vend Andreasega . " " Kas te tagaajamise käigus nägite kohalikke inimesi ? " " Vaid üht puuraidurit , kes pages kohe metsasügavusse . Hiljem ajasime metsas jälgi ja küsisime mõnest külast , kuid need akvitaanlased on ülbed . Me ei saanud midagi teada . " " Te rääkisite , et see on koomuskitegijate teater ja etendab maagiat ? " küsis Agrippa mõtlikult . " Nii me teame . " " Sellepärast müüdigi tüdruk just neile . Aga millist maagiat ? Nagu ma vend Andrease palgelt lugeda võisin , on osa sellest seoses suust tulesülgamisega ? " " Nad on kõik nõiad ja surm pistoda läbi oli liiga kerge karistus , " sisistas Vahimees . " Nad pole rohkem nõiad kui iga alkeemik , kes oskab veidi lahuseid segada . Pigem vähem . Tõelisest maagiast on nende kunst väga kaugel . Kui ma teie kohtumisest seal vankris õieti aru sain , langesite teiegi ühe lihtlabase triki ohvriks ? " " See oli tühi kirst ! " peaaegu käratas Bertrand . " Issanda ihu nimel , see oli tühi kirst ! " " Hoo , te teotate jumalat ? " " Ikkagi oli kirst tühi , " pressis Bertrand läbi hammaste . " Kahtlemata , " muigas Agrippa . " Muidu poleks selles peitunud kukkur . " Vahimees jõllitas teda täis vihkamist pilgul . " Mida tahab kõrgeauline isand alkeemik sellega öelda ? " " Ainult seda , et inimesed ei usuks , et kirst on tühi , muidu ei saanuks seal peituda ka pungil kukkur . Kuidas ikka nad oma margad ära teenivad ? Olete te laatadel kadumistrikke jälginud ? Mõned koomuskitegijad on muide väga osavad . Nad panevad su vaatama seda , mis pole üldse oluline . Ja järeldama sellest . Tõeline kadumine toimub aga mujal . Illusioon , mu kallis usuranguse valvur , käteosavus , mehaanika ja veidi inimesetundmist . " " Kirst , " teatas vend Bertrand veel kord põlglikult ja rõhuga , " oli tühi . " " Ja tüdruk järelikult nähtamatu . Olgu , jätame selle . Öelge parem , kui palju võis neil raha olla ? " " Mõnisada marka . " " Nii palju ? " " Ma nägin münte ainult viivuks . Aga neid oli palju . " " Üsna osav illusioon , " mõtiskles teadlane . " Soovitan teil selle üle järele mõelda , et enam oma viga mitte korrata . Kõigepealt juhiti teie tähelepanu kirstu kallal kohmitsevale mehele . Seal oli tühine pudi-padi ja raha . Mis viis teid raevu , sest solvati teie moraali . Teise kirstu juures , mis oli suurem ja tühi , nagu rääkisite , otsisite ainult raha . Ja te leidsite selle ning harrastasite pajatsiga teoloogilist mõttevahetust . Tegelik saladus jäi aga peidetuks . " Vend Bertrandi käsi sügeles sõjahaamril . " Edasi , nüüd otsisite metsast kahte põgenikku hobusel . Leides hobuse , tegite te järelduse , et nad on jalgsi metsa pakku lipsanud . Mis oli neist väga kaval . Te kammisite metsa ja küsitlesite kohalikke talupoegi - ainus , tegelikult , mida te teha saite . Hiljem laiendasite oma haaret , ent samas pidite varjama kohalike maaomanike eest , et Akvitaanias nuhivad ringi võõramaised rüütlid . " " Kuhu te sihite ? " urises vend Bertrand . " Lihtsalt mõtisklen , " kostis isand Agrippa . " Lihtsalt mõtisklen , mu sõber . Et üsna osava kadumistriki lavastasid meie noored põgenikud , mis ? Te ei võtnud midagi ette nende hobusega ega otsinud pärast vankreid läbi ? " " Ei . Hobune näsis rohtu ühe järsaku ääres , allapoole jäi võsa vahele oja . Parim koht peitu jooksmiseks . Me piirasime oja ümber , kuid ei leidnud midagi . " " Jälgi ? " Bertrand kehitas õlgu . " Meil polnud koeri . Kuid ühes kohas oli rohi tallatud . Raske öelda , kas oli see metsloom või nemad . Igatahes oli see alla järsakusse liikunud . " " Ja põletushaavadega Andreas oli siin , kuni te tagasi tulite ? " " Siin . " " Kaua teie otsingud kokku kestsid ? " " Nicklas lahkus Andreasega keskhommikul . Meie otsisime kogu päeva . " " Mis teisest hobusest sai ? " " Me võtsime ta kaasa . Koormahobune on siiski elusolend . Jätsime ta enne Bordeaux'd ühe võõrastemaja juurde maha . " " Hea küll , " ohkas Agrippa , istus maha ja lasi veel kord mustal liival läbi sõrmede pudeneda . " Nüüd näitate te mulle kohta , kust te leidsite põgenike hobuse . Siis minge tagasi linna ja veenge oma isandat , et teil on viimane aeg Akvitaaniast lahkuda . Edasi toimetan ma oma otsinguid jumala abiga üksi . " " Ja mida te siis otsima hakkate ? " irvitas Vahimees . " Esiteks muidugi raha , " vastas too . " Sellises maakolkas ei saa mõnisada marka - võõramaist , pange tähele ! - jäägitult kaduda . Keegi on rikkaks saanud , see , kes esimesena avastas laibad ja vankri . Ta ei rääkinud sellest preestrile , et kehad saaks kristlikul kombel maha matta . Sellel kalmukünkal seal pole ju risti . Järelikult peavad ka vankrid ja kogu kraam , mis seal oli , siin kuskil lähikonnas olema . Kes ka selle leidnuks , ei andnud ta sellest võimudele teada , sest kohemaid oleks teda mõrvas süüdistatud . " " Need lõunamaalased ei korralda kohtuid , " vastas Bertrand kahtlevalt . " Kedagi ei huvitaks paari pajatsi surm . Kui pole õigusenõudjat , pole ka kohust . Nad aeti auku kui koerad ja kellelgi pole sellest asja . " " Siiski , siiski , " muheles Agrippa . " Kõik , mis selle maa pealt leitakse , kuulub maaisandale . Sealhulgas ka tapetud teekäijate kraam , juhul kui keegi seda omaks ei nõua . Leidnuks keegi vankrid ja rääkinuks oma avastusest , oleks laibad kristlikult maetud ja kraam maaisanda juurde jäetud . Ja siis äkki saab keegi teada , et külamees Jean on ootamatult rikastunud ja kõlistab kodus rahakuhilat . Ka see oleks isanda juurde läinud ja Jeanil oleks varguse eest käsi põletatud . " " Ma ei mõista , " ühmas Bertrand , " milleks teile need vankrid ja raha ? " " Mul on vaja mõnda Gretheli asja , " sõnas Agrippa . " Midagi , mis kuulus talle . Esemed võivad omanikust nii mõndagi kõnelda . " " Ent mitte seda , kus nende omanik parasjagu peidus on . " " Oleneb , kuidas küsida . Oleneb täiesti sellest , kuidas küsida , vapper Bertrand . Näidake , kust te leidsite hobuse ! " Mõni tund hiljem veendus Agrippa , et koht , kust oli leitud põgenike hobune , oli tõepoolest igati paras ojajärsaku tihnikusse putkupanemiseks . Kui poiss ja tüdruk jõudsid seda teha pool tundi enne jälitajate saabumist , võisid nad olla metsasügavustesse peitunud , varjanud okste ja lehtedega mõne mahajäetud karukoopa ja peituda seal mitu päeva . Olid nad toiminud nii või teisiti , igal juhul olid nad kadunud ja Agrippal polnud Vahimeestest enam mingit abi . Nad ratsutasid tagasi linna ja ülejärgmisel õhtul naasis Agrippa sündmuspaika . Otsingud ülikoolis ega mujal linnas polnud tulemusi andnud . Nüüd oli ta riides lihtsamalt , ka sõrmused oli ta sõrmest võtnud ning tema ratsu taha oli rakendatud väike kaarik , milles mitu kotti , ja nii sarnanes pigem rändkaupmehele . Ta otsis koha veel kord läbi ja ratsutas siis läbi metsa küla poole . See oli kloostriküla . Klooster oli vana ja lagunemas , ilmselt olid Akvitaaniast ülekäinud sõjad ja esimesed usupuhastuslained ka sellele oma jälje jätnud . Kloostri taga oli surnuaed , teisel pool aidad . Seal , kus tee metsast välja viis , voolas oja , mitte küll eriti lai , ent piisavalt kiirevooluline , et käivitada kloostri vesiveskit . Kloostrist ühele poole jäid põllud ja sellest eespool algas porine tee , mis viis läbi küla . Õlgkatustega puumajad olid kahel pool tee ääres , nende tagumise külje ja põlluvälja vahele jäid viljapuu- ja juurviljaaiad . Madalama maa peal kasvatati vilja , edasi muutus maa kõrgemaks ning seal laiusid viinapuuväljad . Kaugemal künka otsas paistis saeveski ja paar jõukamat elamist . Agrippa lasi hobusel mööda külateed lonkida , kuni jõudis platsini , mille ääres seisid sepikoda ja kõrts . Inimesi oli vähe liikvel - enamik oli sel ajal tööl kas saeveskis , aitades või metsas . Ometi oli neidki , kes tänaval imestusega saabujat vaatasid . Agrippa oli sellega harjunud ja ei pööranud uudishimulikele pilkudele suuremat tähelepanu . Ta läks kõrtsi , mis oli tossune , kitsuke , räämas ja hämar . Ometi istusid seal kaks munka ja jõid veini . " Jumal olgu teiega , pühad vennad , " kummardas Agrippa viisakalt . " Ja sinu hingega , " pobisesid need vastuseks . Agrippa polnud eksinud , kloostri välisilme ja viinapuuväljade järgi oli ta arvanud , et tegu on benediktiinide kloostriga . Nad kandsid musti skapulaare ja pruune hõlste , kapuutsid olid kuklasse lükatud ja pead paljad . " Ehk võite , vagad vennad , rändkaupmehele öelda , kes on see pühak , kelle auks on ehitatud see klooster , mille maadel ma praegu viibin ? " küsis Agrippa . " Püha Miranda , " vastas üks munk lakooniliselt . " Püha Miranda ! " hüüatas Agrippa , nagu oleks ta kuulnud oma kauakadunud sugulasest . " Siis peaksite te olema ju Nursia Püha Benedictuse järgijad , kes ehitas kuulsa kloostri Mont Cassino mäele ? Ja kas polnudki mitte Püha Miranda see nunn , kelle puudutusest hakkas maa seest imettegevat vett voolama , mis pimedad nägijaks tegi ! Issand , küll sa oled armuline , et lasid rändajal just vagade benediktiinide juurde sattuda , olgu sa kiidetud ! " " Kiidetud olgu ta tõesti , " nõustusid mungad üksmeelselt , kuid oma uudishimu enam mitte talitsedes kutsusid " rändkaupmehe " lahkelt oma lauda . Tõik , et nad seal keset päeva rahulikult veini jõid , polnud sugugi üllatav . Agrippa teadis , et kõigis maailmades , kus ta oli viibinud - ja ta mäletas neid kõiki , sest iga kord uude saabudes asus ta lihtsalt elama juba seal olevasse kehasse , mäletades nüüd aga kõiki eelmisi kogemusi ja teadmisi - on benediktiinid mitte just kõige askeetlikuma meelelaadi ning avatud ja elujaatava suhtumisega mungad . Samuti nunnad . Maailmas , kust ta oli saabunud , olid räiged ususõjad ja fanaatiline reformatsioon jätnud Euroopasse vaevalt mõnituhat benediktiini , paljud kloostrid olid põletatud , iseäranis põhja pool . Selles , neljandas maailmas olid sündmused toimunud veidi mahedamal kujul või suuresti alles toimumas , kuna ajaloo kulg oli võtnud siin veidi teise suuna . Tema " sõber " Martin Luther surus selles maailmas oma ideid hoopis teistel viisidel läbi . Kuid esimeses maailmas oli selle mehe käsutuses oli Vahimeeste Ordu , mis oli loodud katoliiklaste praktika järgi , ent olemuselt reformaatorlik ühing . Ja see tõstis alles pead . Aga benediktiinid olid just need , kes Agrippale praegu sobisid . Nad ei olnud oma tõekspidamistes ja eluviisides nii askeetlikud ja ranged nagu tsistertslased , kes mitusada aastat tagasi lõid benediktiinidest lahku ja asutasid uue ordu , et paisuda siis kõige jõulisemaks ja ühtlasi ka sõjakaimaks organisatsiooniks . Benediktiinidel polnud saavutusi teaduse ja tehnika vallas nagu tsistertslastel , sest nendele meeldis rohkem harida põldu ja viinamarjaistandusi iseäranis . Veel vähem olid benediktiinid nende paljasjalgsete kerjuste ja almust paluvate äbarike augustiinlaste moodi , kelle hulka kuulus kunagi ka Martin Luther . Ainult selleks , et ise oma endisi vendi kõige karmimal kombel ahistada ja karistada . Eks ole ta siin maailmas Vahimeeste seas teoks tegemas just seda , mida ta ei suutnud teha oma endises ordus , ei osanud või ei tahtnud , mõtles Agrippa . Samuti oleks tal raske saavutada midagi dominiiklaste abiga , kes praegu Uues Maailmas oma veretöid teevad ja kes tunnistavad ainuõigeks kõige rangemat vaesust , usukarmust ja allumist dogmale . Nemad valitsevad Inkvisitsiooni . Frantsiskaane selles maailmas ei olnud . See oli kummaline , ent Assisi Pühast Fransiscusest polnud siin keegi midagi kuulnud . Mis muidugi tähendas , et Uues Maailmas toimus kõik dominiiklaste juhtimise all . " Ma olen olnud Mont Cassino kloostris heade munkade seas ilmikvennana , " jutustas Agrippa munkadele , " kuni vastuolu - mis muud , kui minu kõrkusest tingitud - abt Brunoga sundis mind laia maailma minema . Nüüd otsin ma omal käel õnne ja müütan Pühalt Maalt pärinevat eluvett . On tõeline õnnistus , et jumal saatis mind just nimelt Püha Miranda kloostrisse , sest paljudes maades ei usuta imettegeva vee ehtsusesse . Ent siin peaksid ju inimesed oma kloostri nimeandjat kõrge au sees hoidma ? " " Nii see on , " kostis üks munk ja vaatas kahtlevalt oma kaaslasele otsa . " Oh taevas , ole sa tänatud ! " hõiskas Agrippa . " Palvetagem ! " käis ta munkadele peale ja need ei saanud keelduda . Nad lugesid palve Püha Mirandale . " Minu nimi on Heinrich Nettesheim , " rääkis Agrippa edasi , " ja ma tulen Westfalenist . Hirmsaid asju sünnib praegu nendes maades seal põhja pool ja Holsteinis iseäranis . Kuid Akvitaania puhas õhk ja jumalakartlik aus elu on pannud mind mõtlema , kas mitte üldse siiakanti elama asuda ja pühenduda taas vagadusele . " " Sinu sõnad rõõmustavad meie südant , " ütles üks munk . " Mina olen vend Anselmo ja minu kaaslane vaga vend Raymundo . Aga ka Akvitaanias on palju ketsereid , ehkki nad ei põhjusta meile suuremat kurja . " " Kuid mida olen ma näinud Holsteinis ja Westfalis ! " hüüatas Agrippa , rabas kätega õhku ja jutustas rüüstamistest , põletamistest , tapmistest ja pühaduserüvetamisest , mis olid nendes maades aset leidnud . Eelmises maailmas . Mungad kuulasid , rüüpasid veini ja lõid risti ette . Ka Agrippa lasi kõrtsitüdrukul endale kannu tuua . Selgus , et vennad olid teel kloostrisse ja tulnud kaarikuga krahv Natemcourt'i lossist , mis asus umbes päevatee kaugusel , kuhu nad olid toimetanud mitu vaati Püha Miranda kloostriveini , mida krahv hindas üle kõige . Tagasiteel - millegipärast paar sammu enne kodust kloostrit - olid nad otsustanud jalgu puhkama jääda , sest kaarikusõit oli olnud väga väsitav . " Olen kuulnud , et Antrauschi maadest tuleb neil aegadel väga palju inimesi Akvitaaniasse , " ütles Agrippa . " Tuleb , " nõustus Raymundo . " Aga mitte meie külla . Siin on alati vaikne ja rahulik . " " Võib-olla isegi igav ? " pakkus Agrippa . " Vagaduses ja lihasuretamises ei tunne igavust , " arvas Anselmo ja jõi sõõmu veini . " Mont Cassinos käis meil tihti rändnäitlejaid , " sõnas Agrippa . " Sageli etendasime ka ise müsteeriume . Ka see on vaga elu ja jumalale meelepärane tegevus . " " Kahtlemata , " nõustus Anselmo . " Ma olen isegi kirjutanud müsteeriumi Püha Miranda kannatustest . " " Oo , see müsteerium on võrratu ! " hüüatas Raymundo . " Ent kahjuks pole meil kloostris piisavalt vendi , et selle etendamine ette võtta . Sest vaata , aulik Heinrich , kui me asuksime müsteeriumit mängima , siis oleksid kõik vennad hõivatud näitemänguga ja pealtvaatajaid poleks üldse . Non nullum partem , " lisas ta vigases ladina keeles . " Õigus , " ohkas Anselmo . " Ja siia kanti pole ka ühtegi rändnäitlejat tulnud , et vennad saaksid müsteeriumit nautida . " " Nägin viivuks teie kloostrit , " ütles Agrippa , " see on kaunis ehitis ja mul on tõepoolest kahju , et seal ei käi külalisi ega etendata näitemänge . " " Meie maadel pole juba ammu ühtegi näitlejat käinud , " lausus Anselmo nukralt . " Siin käib üldse vähe inimesi . " " Siiski , " lõi tema kaaslane sekka , " mõned päevad tagasi oli meil õnn abistada üht samuti Antrauschi maadest tulnud rändurit . Ta oli teepeal tulekahjusse sattunud ja saanud hirmsaid põletushaavu . Me ravisime teda ja saatsime taas teele . Abt Ignacio arvas , et ta oli hugenott , kuid sellegipoolest me ravitsesime teda . " " Kas te ravisite teda ka Püha Miranda allika veega ? " tegi Agrippa suured silmad . Nunn Miranda , kellest Agrippa polnud eelmises maailmas midagi kuulnud , oli ilmselt olnud pisut õnnistatud Vee elemendi tundmisega . Jumal on paljudele inimestele andnud võimeid elementide kasutamiseks , ent ainult üks inimene korraga saab olla elemendi etaloniks . Kui see sureb , siis ehk sünnib kusagil keegi järgmine . " Ei . Põletushaavade vastu aitab kõige paremini salv salamandri maksaõlist segamini maarohtudega , " teatas vend Raymundo . " Hea , et vaeseke ellu jäi , " arvas teadlane . " Tuli on oma raevus kohutav , temas on meeletu stiihia ning oma ülevuses võib ta hävitada kõik muud elemendid maailmas . Ja pealegi , kui ta oli tõepoolest hugenott , siis oleks olnud ülekohus matta ta katoliikliku kombetalitusega kloostri pühasse mulda . " Mungad noogutasid . " Ma pole küll kuulnud , et neis paigus oleks hiljuti tulekahju olnud , " jätkas Agrippa , " ent ometi kuulsin ma ühelt siit läbirännanud juudilt , kes rõivastega kauples , et metsas olla ohtlik , kuna sinna on röövleid siginenud . Ta kuulis tapluskära ja kiirustas oma muula kiiremale sammule . Noh , aga juudi jutt ju ... " " Just nimelt , " lõi Raymundo kannu kõvasti vastu lauda , nii et vein pritsis üle serva . " Juuti ei või iial uskuda . Pole siin mingeid röövleid , sest siin pole rikkusi , mida röövida , ega rohkesti teelisi . Mina pole küll kuulnud , et siin kandis oleks kedagi tapetud või röövitud . See on ainult õel juudi laim . " " Seda arvasin minagi . Muidugi , kui kakelusi oleks rohkemalt , saaksin ehk oma eluvett paremini müüa . " " Mis vesi see sul selline õige on ? " uuris Anselmo . " Ja Pühalt Maalt ? " küsis Raymundo . " Pühalt Maalt , " kinnitas Agrippa . Ta tõstis kotist lauale vitspunutises pudelikese . Neid jäi sinna veel terve hulk . " See on valmistatud Jeruusalemmas esimeste ristisõdijate poolt allikast , mis voolas Petlemmas ja viljast , mis lokkas Jeeriku aasadel . Sellest ajas saadik hoiti seda tammevaadis Pühalt Maalt naasnud sir Giarmondini lossis . Ma päästsin ususalgajate rüüstamise eest kolm vaati ja nüüd müütan seda vett , sest sellel on imeline omadus suurendada kahetsejate valu ja leevendada õndsate kannatusi . " " Ja mis selline pudel maksab ? " " Antrauschis , Westfalenis , Holsteinis ja Flandrias küsin ma pudeli eest kolm marka . Akvitaanias kaks hõbemarssiini . " Vennad muutusid näost kaameks , vaatasid üksteisele jahmunult otsa ega saanud tükk aega sõna suust . " Meie müüsime kaarikutäie veini kümne hõbemarssiini eest , " kogeles lõpuks Anselmo . " Sa küsid liig kallist hinda . Siin on ju ainult vaesed talupojad . " " See on püha vesi , " noogutas Agrippa alandlikult , " ja minul pole õigust ristisõdijate tööd ja vaeva ning sir Giarmondini ja tema suguvõsa pühendumist alahinnata . Poleks mind , oleks see märjuke ketserite kõridest alla voolanud . Nüüd aga jõuab see tõeliste vajajateni . Veel on peal ka üks õnnistus , mille luges vaatidele Püha Thaddeus , kes kunagi Antrauschis imetegusid tegi . " " Mis õnnistus see on ? " " Jõukuse ja viljakuse õnnistus . Kuid see mõjub ainult väljavalitule . Kes on õnneliku juhuse läbi rikkaks saanud ja seda vett joob , saab veelgi rikkust ja õnne juurde . " " Kummaline õnnistus , " kahtlesid mungad . " Ma arvan , et meie sõbraliku jutuajamise kinnituseks võin ma eluvett teile prooviks pakkuda . Ilma tasu võtmata . " Mungad vahetasid pilke ja noogutasid siis agaralt . Agrippa võttis kotist teise pudeli . Paari tunni pärast lahkusid mungad kõrtsist , et õhtupalvusele minna , lubades tee peal kõigile kuulutada , et isand Nettesheimi püha eluvesi , mida kõrtsis kõigile soovijaile müüakse , on tõesti hüva kraam . Agrippa oli selle valmistanud ühele Yorkshire' krahvile , kasutades oma isiklikku ja salajast akvaviti retsepti , mille ta segas kokku kohalikust viljast pruulitud viinaga . Krahv jõi seda tihti ja ülistas oma õuearsti taevani . Bordeaux's oli ta kohanud inglise kaupmehi ja - kuna rahaga oli tal kitsas nagu alati - jälle paar vaati destilleerinud . Praegu oli tal kaasas uus laar , mis algselt oli pidanud ootama järgmist laeva Brightonist . Sõnum levis külas kiiresti ja varsti kogunes palju rahvast , et eluvett osta . Kuuldes aga hinda , lõid nad risti ette ning jõllitasid Agrippat , nagu oleks too mõni Guinea imeelajas . Tulla siia kolkasse ja küsida pudeli eest kaks marssiini ! Hullumeelsus ! Selle raha eest ostetakse künnihärg . Ent Agrippa oli sõbralik , ei käinud kellelegi peale , vaid rääkis , et Bordeaux's on küllalt rikkaid kaupmehi , kes ostavad meeleldi sellist kraami . Mehed vangutasid päid ja jõid veini . Siin oli hulganisti talupoegi ja nende jutust võis aru saada , et paljud igatsevad taga aega , mil krahv Natemcourt'i isa veel rauakaevandust omas , kus kõigile hästi maksti . Maak lõppes aga otsa ja seda oli raske kätte saada , uus krahv pani kaevanduse kinni ja hakkas viinamarju ja vilja kasvatama . Paljud talupojad kolisid siis krahvi maadest kloostri juurde üle , sest abt kogus vähem makse . Akvitaanias ei olnud kinnismaisust , kuid seda enam pidi talupoeg ise oma isanda otsimise eest hoolt kandma . Sõdade ja rüüstamiste eest ei pakkunud klooster just suuremat kaitset , kuid - tänu taevale ! - neid polnud juba mitu aastat ette tulnud . Agrippa sai kõrtsmikult toa , et seal öö veeta . Kõrtsmik tundis talle viletsa äri pärast kaasa . Agrippa ülistas veel kord õnnistust , mis oli tema eluvee peale lausutud . Lisaks kõigele muule pidi vesi tervist parandama ja andma pikka iga . Kui mehed hakkasid end minekule sättima , andis üks priske olemisega talupoeg Agrippale peanoogutusega märku , et nad võiks väheke juttu ajada . See oli kolakas mees , juhmi silmavaate ja ülitugevate kämmaldega . Nimeks oli Jean ja ta teenis leiba puuraidurina . " Ma tahtsin ikka selle õnnistuse kohta küsida , " sõnas Jean lõpuks ebalevalt . Teadlane palus kõrtsmikult täringuid ja nad istusid tagumisse hämarasse nurka maha . Vähesed olijad vaatasid neid viivuks ja tegelesid siis oma asjadega edasi . " See on õnnistus neile , kes on varanduse leidnud . Juues püha vett on nad õnnistatud veel suuremat leidma . Kõik on küll Issanda kätes , kuid minu meelest suhtub ta soosivamalt neisse , kes on seda vett joonud , " kiitis Agrippa oma kraami . " Kaks marssiini on suur raha , " pomises Jean segaduses . " Aga sul on see olemas ? " " Mul ... on säästud ... Mõni marssiin on . " " Oled sa siis äkki varanduse leidnud ? " Jean kõhkles . Ta pirakad käed ei leidnud kuidagi laua peal kohta . " Teeme nii , " pakkus Agrippa , " et me viskame täringuid . Kui sind on ühe õnnistusega juba õnnistatud , tuleb võit sinu . Täring ei peta - kui on õnne , siis on . " " Nõus . " Agrippa heitis täringuid . Kaks ja kolm . Ta krimpsutas nina ja lükkas topsi puuraidurile . " Sinu kord ! Vaatame , kas on sul rohkem õnne kui minul . " Jean heitis täringuid ja hüüatas endamisi - ta oli veeretanud kaks kuut . " Näikse , et sul on õnne , " hüüatas Agrippa . " Õnnelik käsi ! Heidame veel . " Järgmises ringis viskas Jean kümme silma ja Agrippa neli . " Pole midagi parata , " ohkas teadlane , " paistab , et sinu käed on õnnega lausa koos . Hea , et me marssiini peale ei mänginud . Ma arvan , et sa oled tõesti rikkaks saanud ja just sina peaksid eluvett proovima , et õnnistust pikendada . " Jean kohmetus veelgi , vaatas vilksamisi ringi ja arvas lõpuks , et nad võivad ju veel kord proovida , et kas täringud mitte ei peta . Veel viis korda heitsid nad täringuid ja iga kord kogus puuraidur silmi rohkem kui tema lauakaaslane ning imestas oma õnne üle . " Ei , " sõnas Agrippa lõpuks , " kindlasti pole täna minu päev . Sina oled aga lausa õnnega koos ja ma ei imesta sugugi , kui sa sellise vedamisega pole mõnda varandust leidnud . Kuid imestama paneb küll , et sa ei taha Püha Maa eluvett osta . Niimoodi võid õnne endast eemale ajada . " Seda Jean küll ei tahtnud . Ta lahkus kõrtsist esimesena ja ütles , et ootab eluveemüüjat väljas . Tulgu see talle hiljem järele , et mitte panna külamehi liigset arvama . " Mul on kodus mõned säästud , " seletas Jean , kui nad läbi pimeduse külatänaval rühkisid . " Püha Miranda õnnistusel ... eeh ... kogunenud kasinast elust . Ja kui see õnne asi ikka tõesti õige on , siis ... " " On küll . Ära muretse , mu sõber . Oma õnn tuleb ikka ära tunda ja seda eemale peletada on kurjast . " Jeani hütt oli üks viimaseid väikses orus , mis lõppes oja veeres ja mille tagant algas mets . Roost ja savist ehitatud õlgkatusega hütt . Laudakökats ja veel paar lobudikku . " Oota siin , " käskis Jean ja sisenes lauta . Veidi aja pärast hakkas sealt kostma ammumist ja kolistamist . Agrippa ei pidanud eriti pingutama mõistmaks , et mees hoidis oma raha sõnniku alla peidetuna . Mõne aja pärast tuli ta laudast välja , pühkis käsi tagumiku vastu ja ulatas teadlasele kolm münti . " Antrauschi margad , " ütles ta , " ega kaupmehehärra ära ei põlga ? " " Põlgan küll , " ütles Agrippa ja tema hääles polnud enam põrmugi rändkaubitseja alandlikkust ega sõbramehetooni . Ta astus paar sammu tagasi ja pani käed puusa . " Kus ülejäänu on ? Laibaröövel ! " Jeanil ei võtnud taipamine kaua aega . Ta oli lõksu langenud , ent kõik , kel on lõks , kuhu kukkuda , on sellest võimalusest alati teadlikud ning ettevaatuse halvim vaenlane on ahnus . Kui see sind valdab , oled sa nõrk . Jääd selle juurde , mis sul on - oled tugev . Ühtäkki kerkis pimedusest puuraiduri kätte kirves . See pidi olema kuskil maas või oli ta selle ettevaatusest just sellisteks puhkudeks siia peitnud . " Ära ole narr , " ütles Agrippa endiselt põlgusega . " Sa pole elu sees ühtegi inimest surnuks raiunud . " " Mida sa tahad ? " sisistas mees . " Raha ? " Agrippa käisest välgatas pistoda . Mehe liigutus oli välkkiire , nii et Jean ei jõudnud isegi kirvest tõsta . " Enne kui liigud , tolgendab see sinu ribide vahel . Ma olin väejuht PieMont hertsogi vägedes . Sinusuguse pärast on aga kahju isegi nuga määrida . Ma küsisin , kus on ülejäänud kraam , mille sa vankritest röövisid ? " " Ma pole kedagi röövinud . " " Marodöör ! " ütles Agrippa . " Me poosime sinusuguseid Laffraciati väljal sadade kaupa . " " Ma olen aus puuraidur ... " " Kes röövib laipu . " Jean astus ühe sammu ja tahtis kirvest tõsta , kuid Agrippa ranne liigahtas ainult kergelt ja nuga lendas vuhinal paari tolli kauguselt Jeani peast mööda , tungides laudapiita . Kiire liigutusega haaras Agrippa varrukast teise pistoda . " Veel üks samm ja see on su ribide vahel , " hoiatas ta . " Või lõikan sul sõrmed maha , et sa ei saaks enam iial kirvest käes hoida . Ma tahan teada , kuhu sa peitsid vankritest röövitud kraami ? " " Mina leidsin selle , " ütles Jean . " See kuulub mulle . " " Ma lähen siit praegu krahvi juurde . Ta põletab sul käe surnuks . Teise sõrmede eest kannan ise hoolt . Noh ! " Ja korraga sai Jean aru , et mäng on kaotatud . Tema ees ei seisa mitte rändkaubitseja , vaid aadlimees , kaval ja tugev pealegi . Ta polnud tõepoolest kunagi ühtegi inimest tapnud ja mõte , et ta peab kirve tammepuu asemel inimese ihusse lööma , tundus korraga väga vastik . Viimased päevad oli ta elanud otsekui pilvedes , mõeldes oma õnnele , ja kartnud iga väiksematki krõpsu , et nüüd tullakse tema ootamatult sülle kukkunud varanduse järele . Ta imestas , kuidas see mees oli tal pea sassi ajanud eluvee ja täringutega , mida tal kahtlemata pidi olema kaks paari ja mida ta osavalt varrukast vahetas . Nii tehakse - ta oli sellistest asjadest kuulnud , ent polnud kunagi ise näinud . Õnn oli asendumas masenduse ja süütundega . Kirves kukkus puuraiduri käest maha ja ta seisis nüüd kuidagi väga õnnetuna , pikad käed hiiglasliku kogu küljes lohmakalt rippu ja pea norus . " Ma olen vaene , isand , " ütles ta siis . " Ja ma ei tapnud neid inimesi ... " " Tean , " lõikas Agrippa . " Sa olid metsas , kuulsid hüüdeid ja lahingukära . Sa läksid lähemale ja nägid kahte rüütlit . Nad küsisid sult , et kas sa ei ole siin läheduses kahte last näinud . Sa ütlesid , et ei ole . Või olid ? " " Ma pole ühtegi last näinud , " vangutas Jean kurvalt pealt . " Ma palun ainult halastust ja armu . " " Aga just praegu oleksid sa tapmise hinge peale võtnud . Oo , surelikud ! Mis võim on küll kõlisevatel müntidel teie hinge üle ! " " Nii palju raha ... " sosistas Jean . " Ma polnud kunagi nii palju raha näinud ... " " Sa hulkusid metsas ja läksid pärast siiski vaatama . Nägid laipu ja vankreid . Ronisid vankritesse ja nägid palju kraami . Potid , pannid , riided , palju arusaamatuid asju sinusugusele , viimaks ka raha . Ilmselt oli see peidetud ja sa otsisid seda . Ja leidsid . Sa oleksid pidanud jooksma kloostrisse , ent sina kaevasid laibad ilma kombetalituseta maasse - ususalgaja ja rüvetaja ! - ning ... Jah , mida sa vankritega edasi tegid ? " " Ma lugesin palve , " pomises puuraidur . " Ma ei oska öelda , kuidas te seda kõike teate , isand , kuid Püha Miranda nimel , te oleksite otsekui ise seal olnud ja oma silmadega kõike pealt näinud . " " Ükski patutegu ei jää märkamata . Pea seda alati meeles ! " " Pean , isand . " " Nii , kuhu said vankrid ja ülejäänud asjad ? " " Ma tõin kodust oma härjavärsi ja vedasin vankrid ükshaaval metsa , sügavasse metsa . Ma ju tunnen seda nagu oma kodu , iga jumala päeva veedan ma seal , olgu külm või sadagu vihma . Sest kust mujalt peaksid siis minusugused oma igapäevase leiva muretsema ? Vedasin nad metsa , sooserva , kuhu viib vana tee ja kust kunagi kaevati . Nüüd on seal tühi ja seal ei käi keegi . Üht-teist hädatarvilikku tõin ma koju , rahakukrud peitsin siia lauta , ülejäänu on seal . " " Metsas ? " " Jah , isand . Ma mõtlesin , et varsti müün ma maja maha ja lähen rahaga õnne otsima . Võib-olla Bordeaux'sse , või isegi Uude Maailma . Räägitakse , et sinna on tugevaid mehi tarvis . " " Tugevaid ja ausaid mehi , " rõhutas Agrippa . " Palju seda raha on ? " " Palju ... Hästi palju . " " Sa ei oska lugeda ? " " Need on võõrad rahad . Ma oskan lugeda tosinani , " lisas mees veidi suurustades . " Et saaks täringuid mängida . Too raha siia ! " Raha oli tõesti palju . Agrippa ei hakanud seda pimedas üle lugema , ent kaalu järgi võis seal markades olla ligi pool tuhat . Endamisi imestas teadlane , et kust küll võisid pajatsid nii palju raha hankida , iseäranis veel vanu hõbetaalreid . Tõrvikuvalguses soris ta kätega läbi müntide ja lõpuks viipas ta peaga alistunud puuraidurile . " Noh , Jean , kas hakkame liikuma ? " " Kuhu , isand ? " " Vankrite juurde . " " Öösel ? Nüüd , sinna metsa ? " " Ikka . Mul on kiire . Võtad tõrviku ja näitad teed . Mina ratsutan . " " Aga ... öö on ju ? Sinna on pikk maa . " " Üsna harilik öö . Kui ma leian vankrid , on sada marka sinu . Ülejäänu kuulub neile , kes sellest vankrist ellu jäid . Vähemalt ühele neist on seda raha hädasti tarvis . Liigume nüüd ! " XII Agrippa Hommikul ratsutas Agrippa uduvihmas tagasi Bordeaux' poole . Tema hobuse sadulataskud olid täidetud Gunard Taanlase Võluteatrist leitud esemetega . Ta oli magamata ja kõlkus väsinult sadulas , pea rinnal rippumas ja mõtted ärkveloleku vajaduse juures kinni . Tee oli pikk , palju pikem , kui ta oleks soovinud . Aeg oli see , mis oli oluline . Kuigi varsti võib ajal Agrippa von Nettesheimi jaoks enam mitte mingit tähtsust olla . Varavalges jõudis ta Bordeaux' väravate alla , ratsutas uniste valvurite vahelt sisse ja suundus linnaosa poole , kus elas Josephe . Vanamees magas veel , kui teadlane pärale jõudis , Maria küpsetas köögis leiba . Agrippa mäletas , et eelmises maailmas oli Josephe'il ja tema majapidajal Grenoble'is armulugu olnud . Kui see oli ka selles maailmas aset leidnud , siis pidi see toimuma märkamatult ja ilma erilise kireta , rohkem kahe üksiku inimese kaastundest üksteise vastu kui tõelisest kirest . Vanamees magas veel üleval kambris ja Agrippa ei soovinud teda äratada . Ta lasi Marial tuua endale pokaali kuuma vürtsitatud bordood ja värsket leiba . Siis laotas ta enda ette vankrist leitud esemed . Seal oli olnud palju , Jean polnud julgenud kõike kasulikku koju viia ja Agrippa oli saanud selge pildi Võluteatri olemusest . Aga ta otsis midagi sellist , mis pidi kuuluma Grethelile . Ja ta arvas , et oli need lõpuks leidnud . Villane talukleit , porine ja määrdunud ; kaltsunukk , mis lamas aseme kõrval , kus tüdruk oli ilmselt maganud . Nukk oli oskamatult valmistatud , kuid üsna uus ja Agrippal oli selle üle väga hea meel . Ta tundis , et tüdruk on selle ise igavusest teinud . Kolmas leid oli kamm , mille piide vahel oli paar Gretheli juuksekarva . Midagi enamat oli raske tahta . Agrippal läks nüüd vaja Josephe'i abi . Rahulikult sõi ta leiba , rüüpas veini peale ja tundis , kuidas öö jooksul külmetunud kondid taas sooja saavad . Kiirustada polnud mõtet . Agrippa polnud kunagi kiirustanud . Ka siis , kui ta oli oma vaenlaste eest põgenenud , sest maailmas on vähe asju , mida tuleb teha aeglasemalt kui põgenemine . Armastus ehk , mõtles ta . Kummalisel kombel oli ta igas maailmas olnud abielus sama naisega ja kõik korrad oli need olnud kiire ja kirglik abielu . Gianna oli olnud Agrippast ligi viisteist aastat noorem paavialanna , ekstravagantne ja kelmikas noor elurõõmus tüdruk , kes õukondi alati šokeeris oma fantaasiaküllaste kostüümidega ja kes igas maailmas suri veidi pärast seda , kui oli kinkinud Agrippale poja Theodori . Tema naine lebab Metzi Saint-Croix' kirikus ja mitte üksi maagia ei too teda enam tagasi . Teadlane sirutas ennast toolil ja tundis , kuidas nelja maailma mälestused tema mõtetes üksteisega segunevad . Kui kaua küll jaksab tema mälu kõike mäletada ? Kui palju veel talle osaks saab ? Kummati oli tema elu möödunud igas maailmas enam-vähem sama moodi . Iseäranis see ja eelmine maailm sarnanesid üksteisele . Tema loomus oli olnud alati midagi otsiv ja püsimatu , mis johtus kaasasündinud teadmistejanust . Ja muidugi väljavalitusest . Oh jaa , loomulikult oli Agrippa jumala poolt välja valitud , et avastada olemise ja maailma saladusi , selles polnud ta kunagi kahelnud . Ta oli sündinud <arv>. novembril <arv>. aastal Püha Rooma Impeeriumis Kölni lähedal Nettesheimis . Kõigis maailmades oli ta just seal sündinud - endises Rooma Colonia Agrippinas , sest Rooma Impeerium oli eksisteerinud vist kõikjal ja alati . Ei see ega Heinrichi sündimise fakt ise saanud olla juhuslikud . Kakssada aastat tagasi oli just Kölnis tegutsenud kuulus Albertus Magnus , kelle töid ülikoolis sajandeid hoolikalt ümber kirjutati . Oma nooruses oli Agrippa neid kõiki lugenud ja saanud kuulsaks sellega , et keeldus rääkimast muus kui ladina keeles . Siis oligi ta võtnud endale lisanimeks sünnilinna ladinakeelse nimetuse . Tema noorus möödus Kölnis raamatute seltsis . Seal luges ta esmakordselt Marsilio Ficino tõlkeid Platoni töödest , luges kuulsaid dialooge , Corpus Hermeticust , Commentarium in Convivum Platonis de amore't ja Thelogica Platonica't . Aga muidugi luges ta ka Reuchlini De verbo mirifico't , millest leidis esimest korda sõnu ja maagiat , mis võivad inimese jumalani viia . Keegi oli päästnud Padua tuleriidalt nõia ja ketseri Giacomo Lubrianni De historie Obrugendumi - raamatu selle mehe reisist koos Saatanaga maale , mida ta nimetas Obrugendiks , kuid milles Agrippa tundis hiljem ära ülemineku ühest maailmast teise . Lubrianni oli samuti otsinud Kõiksuse Valemit , oli astunud esimese sammu , ent ilmselt hirmust peatuma jäänud ja tagasi tulnud . Lubrianni oli hullumeelne geenius , kes ei suutnud siiski mõista oma reisi tõelist tähendust . Tabamishirmus , hoolega saladust varjates , oli Agrippagi seda raamatut lugenud . Ja unustanud , ent mitte kauaks . Esimesed nägemused , esimesed seletamatud unenäod , mälestused eludest , mida ta polnud elanud , aga olid kahtlemata tema omad . Ta lõpetas Kölni Ülikooli ja sai oma patrooni imperaator Maximillian I Habsburgi sekretäriks . Jälle oli ta seda teinud kõigis maailmades , ent edasi tuli tema eludes mõningaid erinevusi . Kas või selles , et kümmekond aastat enne tema lahkumist ülikoolist ei olnud esimeses maailmas rekonkista õnnestunud ja maurid valitsesid endiselt Ibeeriat . Sealt imbusid kristlikesse kuningriikidesse õpetused ja teadused , mis valmistasid ette pinda tulevaseks antiikkunstide vastuvõtmiseks . Araabia väärtused said Euroopa kuningakodades moeks , nagu ka abiellumine mauri dünastia liikmetega . Selleks sõlmisid kristlikud ja mauri valitsejad pakti , mis lubas mõlemil oma usutunnistust ja kombetalitusi võõras õukonnas vabalt järgida . Tulemusena oli selles maailmas vihkamist palju vähem . Kultuurid sirutasid teineteise poole käe . See oli ilus maailma , meenutas Agrippa . Just siis , oma esimeses elus luges ta Maximilliani saatkonnaga Toledos olles esmakordselt Abdul Alhazredi Al Azifi , Pärsia Mazrud Ebudersia " Õpetust tagumisest maailmast " , El Riyafi " Saatusest sündinud asju " ja muid ürikuid , millest järgmistes maailmades polnud keegi kuulnudki ja ei olnud kindel , kas nad seal üldse olemas olid . Ent poleks neid raamatuid , ei oleks Agrippa eales oma õpetuses edasi liikunud . Vähehaaval hakkasid kahe esimese maailma sündmused tema meenutustes üha enam tuhmuma . Nii oli see olnud iga kord , kui ta uude saabus . Hiljem küll mälu taastus mõnevõrra ja siis ta pani kirja oma tekste , et need kannaksid sõnade vahele ja salamärkidesse kätketud saladusi . Saabumise hetke ei võinud ju iial ette teada . Kui ta lõpetas maailmas , mida ta kavatses maha jätta , riituse , siis saabus tühjus ja ... jumalik tunne . Ei olnud mitte kui midagi , peale teadvuse , mis pulbitses puhta olemise rõõmust , sööstis edasi läbi mõõdete , millel polnud nime . Siis tuli valuhetk , uude kehasse astumine . Otsekui karistus liig vaba olemise eest ; piinav eelaimus maistest vajadustest , keha kammitsatest , mis iial ei lase ühtegi inimest pühenduda kõige tähtsamale - oma vaimu loomulikule pürgimisele jumalikkuse juurde . Ainult see , oli Agrippa kindel , kes suudab oma vaimu vabastada keha ahistustest , võib pühenduda tunnetusele . Siis saabub tõehetk - piinlik , valus ja painav - tuleb hakata mäletama oma uue maailma elu . Kohtuvad kaks teadvust ja mahutavad ennast ühte kehasse . Ei või iial ette teada , millisel hetkel see uue Agrippa okupeerib , see võib juhtuda kuskil kabinetivaikuses , ent ka lahinguväljal või hoopis söögilaua taga . Igal juhul on see ebameeldiv . Viimases kahes elus reisis ta endiselt Maximilliani teenistuses olles Pariisi . Tema ümber kogunesid üliõpilased , kes samuti olid huvitatud alkeemiast ja maagiast . Mõned neist olid lihtsad ja rumalad , mõned seevastu tõesti valgustatud ja järgisid samu sihte , mida Agrippagi - tõde maailma , inimese ja jumala kohta . Nad lõid salaühingu . Mõned liikmed jäid Agrippa kaaslasteks ja sõpradeks kogu eluks , paljud neist hukkusid ja mõned muutusid tema vihatumateks vaenlasteks . Viimases kahes maailmas oli ta Pariisis kohanud juut Josephe'i , keda eristas teistest mälestus eelmistest maailmadest . Nende kohtumine iseenesest oli tunnusmärk . Pariisis leidis Agrippa Jacques de Cily raamatu Chramis . See õpetlane oli paarsada aastat enne teda põletatud , ent nendel lehekülgedel rääkis ta oma sõbrast Chramisest , kes oli deemon . Niivõrd elavad ja usutavad olid kirjeldused deemonist , et Agrippa ei suutnud uskuda , et de Cily pole ise Chramist kohanud . Tal oli õigus . Ent de Cily põletati elusalt <arv>. aastal ja hiljem kirjutas Agrippa tulest , mõjutatuna just sellest sündmusest , et alterum comprehendens , incomprehensibilis , et lux omnibus vitam tribuens . Järgnesid reisid Barcelonasse , Baleaaridele , Napolisse , Avignoni , ja lõpuks hakkas Agrippa pidama loenguid Dóle Ülikoolis , mis kuulus Maximilliani valdustesse , õieti tema tütrele Margaretile , kes oli Hollandi kuberner . Ühtlasi ka Agrippa esimene armuke . Nii oli see läinud kahes viimases maailmas , nagu ka see , et Burgundia frantsiskaanide ordu oli tema tegemistele kõvasti vastu seisnud . Tema õpetused , alkeemia , heebrea keele loengud , kabalistika olid võimsale ordule vastumeelt . Sellest ajast saidki frantsiskaanid Agrippa üheks kurjemaks vaenlaseks , kuigi olemuselt oli neil ju palju ühist - mõlemad kuulutasid vajadust hinge harimise ja õppimise järele ning järgisid seda . Oma armukesele kirjutas ja pühendas Agrippa oma esimese raamatu De Nobilitate et praecelletina , ent ei suutnud seda ordu vastuseisu tõttu avaldada enne kahtekümmet aastat . Nii oli olnud eelmises maailmas , ent mitte siin . Siin oli raamat ilmunud , sest frantsiskaane polnud . Ta oli üritanud Itaalias selgusele jõuda , et mis siis oli saanud Assisi Franciscusest - kas ta ei sündinudki , suri noorelt või oli tähtsusetu kaubitseja , kuid paraku tulemusteta . Eelmises maailmas oli Agrippa olnud kahekümne kolme aastane , kui ta lõpetas oma teise käsikirja De occulta philosophiae ja saatis selle Johannes Trithemiusele ehk mehele , kes siin maailmas on tagasihoidlik okultist , müstik , õpetlane , astroloog ja alkeemik Josephe Bordeaux'st . Seal oli Johannes Trithemius olnud samuti tema sõber ja õpetaja , tol ajal Spanheimi abt ja Paracelsuse alkeemiaõpetaja . Kakskümmend kolm on müstiline arv . Kahekümne kolme aastasena oli Marsilio Ficino lõpetanud Platoni tõlkimise ladina keelde . Müstik Pico de la Mirandola oli kahekümne kolmene , kui avaldas Platoni tööde mõjul kirjutatud Conclusiones'i , millest Agrippa oli samuti nii palju innustust leidnud . Kahekümne kolme aastasena oli Josephe ehk Johannes Trithemius esmakordselt avastanud Maa elemendi Kliimaksi Spanheimis . Spanheimist kujuneski koht , kus iidne maagia ja õpetused jumalast kohtusid esimest korda moodsa teadusega . Spanheimist kirjutas Johannes Trithemius ehk Josephe Agrippale : " Ma imestan , et olles nii noor , mu sõber , suudate te juba tungida sellistesse saladustesse , mis on olnud sajandeid peidetud ka kõige õpetatumate meeste eest . Ja et teie mitte ainult neid õigesti ja ausalt kirja pane , vaid ka käsitlete neid ja viite ellu . Aga olge ettevaatlik ! " Frantsiskaanid ei andnud Agrippale asu ja lõpuks pidi Maximillian ta Inglismaale Henry VIII juurde saadikuks saatma . Läbirääkimiste teemaks olid okultistlikud rituaalid , mitte riigipiirid , maksud ega ühine sõjategevus Prantsusmaa vastu , mida kaks valitsejat plaanisid . Püha Liiga sõdis Prantsusmaaga ; Agrippa peatus sel ajal Oxfordis ja vestles John Cole'iga , Rotterdami Erasmuse hea sõbraga . Aegapidi hakkas Agrippale selguma , et tõepoolest pole ka kõige targemad ja teadjamad mehed selles maailmas pühendatud tarkustesse , mis on avanenud temale . Ent ikkagi oli ta alles oma tee alguses . Valitsejad ja kuningad olid tema jaoks tolm , kelle võim surelike üle polnud võrreldav teadmistega , mida tema jahtis ja mille jaoks oli määratud . Oxfordis kirjutas Agrippa süüdistuskirja fantsiskaanidele - Expostulatio - ja oli nüüd orduga oma isiklikus sõjas . Midagi sellist polnud ta selles maailmas kirjutanud . Polnud viibinud isegi Oxfordis ega kohanud John Cole'i , sest Agrippa ise oli Erasmuse õpilaseks ja võitluskaaslaseks . Hiljem naasis ta mandrile ja teenis Maximilliani armees . Ta sai kapteni aukraadi ja löödi rüütliks . Ainult selleks , et ta Pisa Kirikukogul paavsti poolt koos teiste " usutaganejatega " ekskommunikeeritaks . Ta jäi Itaaliasse , täites majesteedi salaülesandeid , kogus teadmisi ja luges Pavia ülikoolis loenguid Platonist . Milano hertsog oli talle hea patroon . Agrippa õppis arsti- ja õigusteadust . Itaalia raamatukogud olid tulvil teoseid , mis kõnelesid temaga keeles , mida ta mõistis . Need olid õnnelikud ajad . Kuni Prantsuse Francois vallutas Pavia . Agrippa kaotas kogu oma varanduse ja läks Torino ülikooli . Ja seejärel Savoia hertsogi õuearstiks . Sealt omakorda Metzi advokaadiks . Kohad ja aastad vahetusid tema elus kiiresti . Iga uus isand oli ainult vahend , kellele mõne soodsa horoskoobi koostades võis teenitud raha eest pühenduda oma tõelisele kutsumusele . Kuningakodades oli tal sõpru ja vaenlasi , ent rohkem ikka neid , kes tema elu võtaksid , kui neid , kes appi tõttaksid . Eelmistes maailmades oli Agrippa sel ajal olnud hoopis keegi teine . Näiteks saadik Poloonia khaani juures või oli juba plaanimas reisi Atlatayamole . Viimases aga oli ta Metzist suundunud tagasi Kölni ja samal aastal oli tema endise patrooni Maximilliani lapselaps Karl V Aachenis keisriks kroonitud . Ta teadis , et üleminek ühest maailmast teise ei mõjuta ta eluaastaid . Viimasest maailmast , mida ta praegu meenutas , oli ta Johannese-Josephe'i abiga Grenoble'ist põgenenud ja sattunud siia , tundes end täpselt sama vanana kui eelmiseski elus . Üleminek uude elusse oli toimunud just siis , kui ta lahkas Sorbonne'i surnukambris väidetavalt vampiiri hammustuse kätte surnud munka . " Tere , sõber , " oli tema endine teadvus uuele öelnud . Tema teine teadvus tervitas vastu ja koos said nad jälle üheks . See oli teistsugune maailm , tuli Agrippale kohe meelde , kui teadvused üksteist ettevaatlikult kompasid ja tutvust sobitasid . " Siin ei pea ma frantsiskaanide eest põgenema , " ütles ta endale . " Ehk aga selle eest , kes selle munga teise ilma saatis ? " küsis ta vastu . " Ent selliste isandate vastu on mul Chramis . " " Ta on siis olemas ? Ma kartsin , et see on ainult väljamõeldis ? " " Oh , ei . See on olemas . Kui sa pole seda siin leidnud ... noh , ma tean , kuhu see oli peidetud . Ehk on selleski maailmas . Igal juhul me vaatame järele . " Ta polnud kunagi mõelnud , mis saab maailmast , kust ta on lahkunud , ja tema kehast . Mingi seletamatu hoolitsustunne või austus oma nime vastu sundis teda korraldama oma hukkumise või muul viisil kahtlusi peletama . Grenobles'is maeti ta tühi kirst hauda ja Johannes oli vandunud , et ta nägi teda surnuna , kuid laip kadus . Agrippa muigas - ta teadis enda kohta räägitavat , et ta on vampiir ja deemonitenõiduja . Noh , viimane võis ehk isegi õige olla . Tema keha , millest tõeline Agrippa on lahkunud ... Mis sellest sai ? Võib-olla hullumeelne , mõistuse ja mäluta hulkur , tühi keha , keda ainult ihulised vajadused hoiavad kuidagimoodi maailma küljes ? On's keegi selles ära tundnud kuulsa Agrippa von Nettesheimi ? Ta ei teadnud ja tal polnud ka ühtki võimalust teada saada . See kõik oli minevik , elatud elu , mille ainus eesmärk oli järgmise ettevalmistamine . Tema elu siin maailmas oli kulgenud suuresti sama rada , vaid väikeste erinevustega . Siin olid samad inimesed , ent paljusid polnud . Ajaloo kulg oli teistsugune , mõned sündmused olid mahedamad , mõned verisemad . Mõned kuningriigid ja valitsejad elasid kauem , mõned vähem . Kui tema rändlemises ühest kehast järgmisesse teel maailma maatriksi poole leidus mingi seaduspära , siis see , et Agrippa ise oli ikka üks ja sama inimene . Ta oli elanud loomulikult üksteisest erinevaid elusid , ent need olid tingitud erinevatest maailmadest tema ümber . Tema iseloom , teadmised , oskused , kõik olid samad - või õigemini täiustusid üha . Aga ta teadis ja oli näinud inimesi , kes erinevates maailmades olid väga erinevad või polnud neid seal sootuks . Kas mitte ei peitunud selles jumalikus loogikas selge sõnum : arene ja arenda iseennast , ole meelekindel ja käi oma teed lootuses , et sa oled järgmises maailmas olemas ja samasuguste teadmiste ja karakteriga . Tahtejõulised ja tugevad inimesed olid ikka mitmes maailmas ja ühte moodi - tema ise , Josephe , Martin Luther , mitmed valitsejad , teadlased ja kuningad . Iseäranis need teadlased , kes otsisid teed jumala juurde salateaduste . Neid inimesi pole palju ja nad kõik peavad olema erakordsed , nii oli Agrippa otsustanud . Siin maailmas oli Agrippa Martin Lutheriga paremini läbi saanud , kuigi ka eelmises polnud nende suhetel väga viga , kuni teatud piirini . Ent Luther nõudis igalt inimeselt selget piiritegemist - kas sa oled reformaator või katoliiklane . Kas oled tema sõber ja liitlane või vaenlane . Kui sa pole tema poolt , siis oled tema vastu . Muud teed ei olnud . Neid ei ühendanud mitte Agrippa usk teadustesse ja lootus tunnetada nende abil jumalat , vaid pigem tema mõtisklused , et mitte paavst pole see inimene , kes teab Jumala kohta kõike , vaid kirjasõnal on vahest tähtsamgi . Piibel ? Jah , osalt ka see raamat . Luther leidis , et ainult piiblist lähtuv puhas usk teeb inimese õndsaks ja viib Jumala juurde - reformaatorliku kiriku abil muidugi , aga Agrippa uskus , et iga inimene peab ise selle raamatu enda jaoks kirjutama . Ja lugema sealjuures ka piiblit . Nad olid seda Lutheriga küll alati erineval kombel lugenud , ent seda ei kippunud Agrippa oma fanaatilisele kaaslasele ütlema . Neid ühendas ka vaen katoliiklike mungaordude vastu - rohkemgi kui eelmises maailmas . Ometi pelgas Agrippa Lutherit selles maailmas pisut enam . Lutheri fanaatilisus ja vihkamine oma vaenlaste vastu olid küll sama suured , ent see maailm oli õnnistanud teda paremate ja võimsamate liitlastega . Püha Rooma Impeeriumi lõhkumise asemel tegeles ta uue ehitamisega , mis küll võttis vanast palju üle . Ainult et usk oli teine . Põhja pool nägi Agrippa juba ammu uue sündiva impeeriumi traagelniite . Ja sel impeeriumil ei saa olla muud otstarvet ja eesmärki kui laastav sõda paavsti võimu tunnistavate kuningatega . Kuid siin polnud nii võimsat Hispaaniat , Hispaania ei valitsenud poolt mandrit , vaid oli ikka veel killustatud erinevate väikeriikide vahel ja tegi alles esimesi samme Uue Maailma hõivamisel . Hoopis prantslased oli need , kes võisid hakata peremehetsema sealpool ookeani . Agrippa ei teadnud , kas ja millal uus impeerium lõplikult sünnib . Ent ta kujutas elavalt ette nõrka keiser Ferdinandi Aachenis , kelle kõrval valitseb kõikvõimas ja ilmeksimatu piiskop Martin I. Ja õigeusuliste väed paiskuvad lõuna poole , et kukutada lõplikult väärusuline paavst . Ka vabameelsel Akvitaanial pole selles maailmas kohta . Ning kindlasti ei peaks Agrippa siin istuma ja ootama , millal hakkavad uued sõjaleegid taas üle mandri lõõmama . Prantsusmaa saab siin kaalukeeleks . Millegipärast oli Luther osanud teutooni vürstide seas selgitustööd teha nutikamalt kui eelmises maailmas . Püha Impeerium lagunes ja sündis samal ajal uuesti . Muutununa . Paavst teadis seda , üritades koondada katoliiklikke valitsejaid , jagades neile privileege ja rikkusi . Rooma rusikaks olid jesuiidid , Andaluusia ristisõja kangelase , ühekäelise Ignatius de Loyola loodud mungaordu , mis tegutses nüüd liimina Rooma ja kuningakodade vahel - ühendas , õpetas , juhendas ja suunas . Põhjas olid Vahimehed , Lõunas jesuiidid . Põhjas oli keiser Ferdinand ja tema peapiiskop Martin Luther , lõunas paavst Paulus III ja tema peaminister , õuemarssal , kardinal ja salanõunik Ignacio de Loyola . Ent katoliiklusel puudus selline tugev liider , kui oli olnud Karl V. Luther oli keisrile selgeks teinud , et Rooma asemel võib sama edukalt olla Aachen või Salzburg . Ferdinand polnud sellest puust , mis tema isa Karl V , veendunud katoliiklane . Luther ei jutlustanud ainult usust , vaid ka teutooni rahva ülemvõimust kogu mandril , sellest , kuidas Rooma on seda uhket rahvast alati ahistanud , kuidas juudid ja Saatana kiusatused on inimesi hullutanud ja petnud , kuidas usk on inimeses eneses , mitte püha Clementiuse kuivanud jäsemetes , ning kuidas teutooni ajalugu kirjutab keisrile ette valitseda teisi , alamaid , rahvaid . Prantsusmaa pole veel otsustanud , selle verejanulise ja kerglasliku rahva seas on kõik võimalik . Kui Prantsuse troon langeb Rooma pooldajatele , tungib Luther peale . Sõda tuleb igal juhul . Põhi - Lõuna . See ei alga täna ega homme , sest veel lubab Ferdinand oma riigis katoliiklust tunnistada , kuigi iga päevaga langevad mehed nagu Bonifacius del Rusticato üha suuremasse ebasoosingusse . Veel on killud mosaiigis koos , ent varsti tuleb käsi , mis lükkab kogu pildi segamini . Verine käsi , Vahimehed , Lunastaja Vahimehed , Salvatoris susceptores , sõjahaamer ja arkebuus käes , kaks haagiks ristatud S-tähte mantlil , rangus , usukindlus ja vihkamine teutoonisüdames . Eelmises maailmas see nii ei läinud . Seal oli Püha Saksa Impeeriumi keiser Karl V Habsburg ehk Carlos I , nagu teda kutsuti Hispaanias , Agrippa patrooni Maximilliani pojapoeg , valitsenud poolt Euroopat , olnud Hispaania ülemvõimu kehtestaja . Ta päris Hispaania kuningriigid Aragoni ja Kastiilia , Madalmaad , Napoli , Sitsiilia ja Sardiinia , Hispaania vallutused Uues Maailmas ja Aafrikas ning Habsburgide maad . Ta tõusis impeeriumi troonile just siis , kui Martin Lutheri kihutused olid Saksamaad lõhestamas ja ususõjad algamas . Oma valitsuse pühendas Karl katoliikluse võidule ja võitlusele protestantluse vastu . Agrippa ei teadnud , millega see eelmises maailmas lõppes . Agrippa oli saanud keisri õuehistoriograafiks ja arhiivinõunikuks , kuid siis oli ta valitsejaga tülli läinud . Ta mõisteti dominiiklaste õhutusel surma , ent hiljem asendas Karl surmanuhtluse pagendusega . Teda oli piinatud , jälitatuna oma vaenlastest oli ta jõudnud Grenoble'isse ja mõistnud , et ka selles maailmas on tema aeg täis . Varem või hiljem ta tapetakse ja aeg lahkumiseks on küps . Ning ta lahkus . Avastamaks end järgmisest maailmast , kus Karl suri noorelt , Hispaania oli lõhestatud väikeste kuningriikide vahel , mis ikka veel polnud ühinenud , sest alles hiljuti lõppes seal viimane ristisõda . Veendunud katoliiklase Karli asemel valitses Karli noorem vend Ferdinand , kes suhtus Martin Lutheri õpetusse hoopis soosivamalt . Ehk sellepärast , et tal polnud impeeriumi ... Püha Impeerium oli seda vaid nime poolest , võim kuulus pigem paavstile , paavstiriikidele ja väikestele kuningatele ja vürstidele , mitte imperaatorile . Ja nüüd oligi ta Lutheri abiga teoks tegemas iga valitseja unistust - rohkem võimu , rohkem maid , rohkem kuulsust , rohkem alamaid . Paavstid ja Rooma on usurpeerinud tõelise usu , mille kaitsjad on need , kes kõnelevad selles keeles , mis Püha Haua vabastajadki . Tal võttis aega kuni ta mõistis , et kõige võti võis olla frantsiskaanide puudumine . See mungaordu oli oma vaesuse ja hariduse ihalusega olnud tasakaalustavaks teguriks , mis natukenegi pidurdas kiriku ahnust ja võimuiha , rippumist maise maailma valitsemise küljes . Ilma nendeta olid aga Põhja-Saksamaa valitsejad pöördunud kiiresti Lutheri üleskutsete poole , noor Ferdinand nägi selles mehes oma suurt võimalust . Kiriku rikkused ja maad kuningale ning vürstidele ? Miks mitte ? Miks peaks Ferdinand igal aastal üüratuid summasid paavstile saatma , miks koorib kirik talumeestelt seitse nahka , upub oma rikkusesse ega maksa markagi imperaatorile ? Agrippa istus ja mõtles , kuni tuli Josephe . Ta oli väsinud ja kurnatud välimusega , sügavad vaod näol ja silmad auku vajunud . Ootusärevalt silmitses ta Agrippat ja toetus kätega vastu suurt tugitooli . " Ei , Josephe , " ohkas Agrippa . " Ma ei leidnud teda . Vaid mõned tema asjad . Sa pead mind aitama . Me peame kiiresti koostama tema horoskoobi ja panema elemendid kõnelema . " Josephe uuris leebelt naeratades oma sõpra ja õpilast . " Sa pole maganud ? " Pigem tuvastus kui küsimus . Agrippa raputas pead . " Pole aega olnud . Kui tüdruk on käes , küll ma siis magan . " " Ei , sa pead magama nüüd ! Mida sa teada said ? " " Mitte palju . Ent midagi siiski . Käisin seal , kus toimus lahing ja nad põgenesid . See poiss , kellega ta jõudis minema lipsata , on üsna nutikas . Ilmselt on ta maagiatrikkidest palju õppinud . Kõige tähtsam on suunata vaataja tähelepanu valesse suunda ja teha ise hoopis midagi muud . Luua illusioon . See on igasuguse mustkunsti eeltingimus . Ja kuigi tal ei olnud ühtegi abivahendit , sai ta sellega suurepäraselt hakkama . Nad põgenesid hobusega kohta , kus oleks võinud mööda võsast järsakut alla joosta ja kaduda üle oja sügavamale metsa . Nad tulid hobuse seljast maha , tegid mõned jäljed kõrge rohu sisse , jätsid siis hobuse sinnapaika ja põgenesid teises suunas . Vahimehed nägid mahajäetud hobust ja jälgi , kammisid kogu päeva ümbruskonda , kuid ei leidnud loomulikult midagi . Palju uut see mulle muidugi ei ütle , ent nüüd tean ma vähemalt , et see poiss pole sugugi rumal . " " Ja kuhu nad edasi põgenesid ? " " Bordeaux's neid pole . Samuti kloostris ega mõnes kohalikus talus mitte . See oleks välja tulnud . Ümbruskonnas pole midagi tähelepanuväärset juhtunud - ei võõraid , ei vargusi . Põgenikud ei leidnud oma vankreid , need on endistviisi metsas . Üks kohalik puuraidur toimetas nad sinna . Järelikult pole neil riideid ega raha ega üldse mitte midagi . Kuna poiss pole loll , siis ei hakanud nad ka Limousini poole tagasi minema . Ilmselt on nad end kuhugi nii hästi peitnud ja ootavad , mil on parim aeg magister Frias üles otsida . Kui nad veel muidugi elus on . Aga selle saame me kohe teada . " Agrippa näitas Josephe'ile kleiti , juukseid ja nukku . " Piisab sulle sellest ? " Vanamees noogutas . " Kui vana tüdruk on ? " " Räägitakse , et seitseteist või kaheksateist . Sa pead palju seise läbi proovima , ent tee tõe juurde ei peagi lihtne olema . Sa saad sellega hakkama , Josephe ! Sina oled ainus mees , kes oskab valmistada horoskoopi , mis räägib ka olevikust . " " Marie juhatab sind sinu tuppa . Ei , ära vaidle , Heinrich , sa lähed nüüd magama ! Ma söön hommikust ja asun kohe tööle . " Agrippa magas kogu päeva . Ka Josephe'il kulus horoskoobi koostamiseks terve päev . See polnud päris tavaline horoskoop - pentagrammikujuline , milles iga nurgaga seostusid kindlad planeedid ja milles neli elementi pidid rääkima tõtt viiendast nurgast , Vaimust . Josephe süütas küünlad ja asetas need nelja klaaskuuli . Kettidega ühendatud küünlajalga meenutavas mehhanismis , mille ta nüüd kapist välja võttis , oli iga kuuli jaoks õõnsus . Kuulid olid erinevat värvi ja erineva tihedusega klaasist . Mehhanism asetus horoskoobi kohale . Kui Josephe vänta keerutas , heitsid need värvilisi varje horoskoobile . Nad valisid Gretheli juuksed kui kõige lootustandvamad esemed , ja sättisid need ettevaatlikult tabelile . Siis keeras Josephe uuesti vänta ja tabelil segunesid valguse ja värvide helgid . " Vaata ! " hüüatas Agrippa . Nad mõlemad nägid , kuidas juuksed hõbedasel paberil liikusid , tõmblesid ja libisesid ühest kohast teise . See ei kestnud kaua , ainult mõne viivu , ent seegi oli kõnekas . " Maa element , " sosistas Josephe ja kummardus tabeli kohale . " Maa element tõmbas juukseid . Mida see tähendab ? " Agrippa raputas aeglaselt pead ja uuris märke . Masin pöörles veel , surises ja varjud helklesid horoskoobil . " Kas ta on surnud , Heinrich ? " " Ei , " pomises Agrippa . " Muidu ei oleks me üldse midagi näinud , muidu poleks Vaim meile midagi elustanud . Ta on elus , ent väga tihedalt seotud maaga . Vaata , siin me näeme tuld , " mees vedas sõrmega üle märkide ja kirjade , " tuli on temas kogu aeg olemas , ent siin on ta väga nõrgalt esindatud . Miks ? Ja siin , " näitas ta näpuga teise kohta , " seostub Tule element igatsusega . " " Tal on külm , " arvas Josephe . " Ta on maa all ja tal on külm ? " Agrippa vaatas talle kiiresti otsa , pilgutas silmi ja silus kätega läbi habeme . Ta mõtles . " See on väga võimalik , " ütles ta lõpuks . " Aga ta on elus , " lisas ta . " Mida me veel näeme ? " " Siin on vähe . Järelikult on temalgi vähe . Kõike vähe . Kuid kui ta on elus , siis kuidas sa seletad seda ? " ja vanamees näitas viisnurga tipu poole , kus asetses Vaim - ühendav ja kõikehõlmav element . Vaid üks juuksekarv oli selleni liikunud , otsekui otsis ühendavat sidet ja küünitles pääsemise poole . Selle ümber aga paiknesid juuksed kaardununa ja olid väga segases logoses . " Mis see on ? " " Ma ei tea . " " Tead küll . Peaksid teadma . Või oled sa selle unustanud ? See on armastus . " " Saatana silmamuna ! " vandus Agrippa vaikselt . " Surm ja põrgu , me peame kiirustama ! Muuseas , ma arvan , et tean , kus nad on . " Ülejärgmisel hommikul oli ta taas kloostriküla juures metsas ja lahinguväljal , kus Vahimehed olid rändnäitlejate kallaletungi pihuks ja põrmuks löönud . Jean oli temaga kaasas . Ja viimasel omakorda koeranähvits . Agrippa nõudmisel polnud puuraidur penile hommikul süüa andnud . Agrippa uuris hetke jõekääru ja siis suundusid nad edasi metsa , sinna , kust oli leitud põgenike hobune . " Ja mida isandad soovivad nüüd teha ? " uuris mees ettevaatlikult ning põrnitses teadlast kahtluse ja umbusaldusega . " Me peame üles otsima ühe hobuse korjuse , " ütles Agrippa . " Püha Miranda ! Milleks seda ? " " Pole sinu asi . Tõenäoliselt jääb see siit lääne poole . Lähme ! Ja lase koer ette jooksma . " Mõne aja pärast jõudsid nad kõrgemale paljandikule . Selle otsast avanes vaade taamal kerkivatele , mitte eriti kõrgetele mägedele , mille jalamid oli kaetud hõreda metsaga . Seal paistsid mustavad avaused ja mõned raiutud teerajad . " Kas mahajäetud kaevandus on seal ? " päris Agrippa . " Just täpselt seal , isand . Aga miks te arvate , et seal on hobuse korjus ? " " Hobuse korjus peab olema selle paljandiku ja kaevanduse vahel . Loom peaks olema mitu päeva surnud ja metsloomad ta tükkideks närinud . Lase koer lahti ja hakkame otsima ! Kümme hõbemarka on sinu , kui leiad esimesena . " Nad leidsid surnud looma mõne tunni pärast . Ka siin oli oja , ja loom oli selle kaldal . Ohjepidi veel puu külge seotud . Õigemini leides selle koer ja andis oma õnnelikust leiust valju haukumisega teada . Ta oligi umbes kohas , millele Agrippa oli osutanud . Loomast oli vähe järele jäänud ja hais lämmatav . Ilm polnud enam kuigi soe ja suvel oleks siin väga võikalt haisenud . Jeani koer kiunus ja hüppas ümber korjuse kui meeletu , raipehais oli loomal suu vett jooksma pannud . Puuraidur vaatas Agrippat kui ilmutist , kattis näo kraehõlmaga ja taltsutas koera . Agrippa kummardus ja uuris hobust lähemalt . Hea mitu ööd oli teda järatud , ent mees katsus seda , mis oli looma kaelast järele jäänud ning uuris külgi . Aeg-ajalt pomises ta rahulolevalt . Lõpuks ta tõusis ja küsis , kus asub sissekäik kaevandusse . Jean näitas ja teenis kümme marka . Edasi läks Agrippa üksi . Ta uuris tähelepanelikult pinnast , otsis jälgi ja vahel vist leidiski neid , sest suundus lõpuks ühe kindla sissekäigu juurde . See oli kunagi olnud koobas , mis oli laiemaks raiutud ja mille sissepääsu ees asetses seaaedik . Sigu kasutati maagiga täidetud vagonettide väljavedamisel mäesügavusest . Agrippa kummardus , süütas tõrviku ja suundus käiku . Ta sammus , uuris ümbrust , tõstis lõpuks tõrviku pea kohale ja hüüdis : " Grethel ja poiss ! Ärge kartke , tulge välja ! Ma pole Vahimees , olen teie sõber ja tulin teid aitama ! " XIII Rauakaevandus Koos magamine oli muutunud igaöiseks ja tavaliseks asjaks . Nad ei kujutanud ette , et oleksid ühegi öö teisiti kui teineteise kaisus mööda saatnud . See andis sooja ja leevendas hingepiina , tõi lähedust ning pani uinumiseelsel hetkel mõtlema , et kunagi need ajad lõppevad ja nad on jälle tavalised inimesed , võivad rännata mööda maid ja anda etendusi . Jah , nad rääkisid sellest päeviti , saates mööda pikki ja igavaid tunde . Grethel polnud veel terve , ent haiguse selgroog oli murtud . Ta ei köhinud enam , ei soninud unes , ei higistanud ja suutis juba kõndida . Aga ikkagi oli ta veel liiga nõrk , et pikem rännak ette võtta . Paar päeva ehk veel , arvas Aidann , ja siis võime proovida . Niikuinii pole enam midagi süüa ja siin kaevanduses nad lihtsalt hukkuksid . Ka hirm hakkas üle minema . Sellest ajast alates , mil ta oli kindel , et Grethel ei sure . Kuid ta oli olnud surmasuus ja kui poleks olnud Aidanni ... Kui poleks olnud Vahimehi , tuletas poiss endale meelde . Kui Vahimehed poleks neid rünnanud ja tapnud neile kõige kallimad inimesed ! Paar päeva tagasi oli ta andnud tõotuse kätte maksta , tõotuse vaatepildi ees , mida ta poleks iialgi suutnud endale ette kujutada . See kummitas ikka veel ta unenägudes . Nagu ka kõik eelnev . Nad olid põgenenud vanal heal teatrihobusel , kes säärase kapaku mõttest sugugi aru ei saanud ja aeg-ajalt ratsanike poole imestunult pead pööras . Aga Aidann tagus kandadega ta külgi , rääkis , anus talle kõrva , et loom end kiiremini liigutaks . Ta liikuski , ent ta ei jaksanud enam kaua - vana ja vaevatud koormahobune nagu ta oli . Grethel oli endiselt tulikuum ja oigas vaikselt . Aidann arvas , et tüdruk on teadvuse kaotanud . Ta pidi midagi ette võtma ja mida , sai ta aru , kui nägi järsemat kohta , mille all voolas oja ja üle selle paistis tihe padrik . Kui ainult Grethel vastu peaks , oli ta lootnud . Kiiresti hüppas ta sadulast , tegi kõrge rohu sisse jälgi , tuli tagasi ja aitas tüdruku hobuse seljast maha . " Lähme , Grethel , sinna teisele poole metsa . Tule nüüd ! " Tüdruk oigas , ent kuuletus , komberdades ja kukkudes . Üksteisest kinni hoides jooksid nad metsa , jättes hobuse teele . Ta ei lähe sealt kuskile , teadis Aidann . Ja kui Vahimehed siia jõuavad , lähevad nad oja poole , kus on jäljed . Peagi lõpeb mets ja algab küla , kloostri kirikutorn juba paistis , ja kui nad sedamoodi külla lähevad , isegi kloostrisse , ning varjupaika paluvad , siis leiaksid Vahimehed kindlasti võimaluse nad sealt kätte saada . Iseäranis veel nüüd , kui Aidann ja Grethel teadsid , et Vahimehed olid mõrtsukad . Nad asusid ju pealegi Akvitaanias , kus vahimehed ametlikult jälitada ei tohtinud , ning küllap ka kohalik parun poleks eriti rõõmus teada saades , et Vahimehed tema maal inimesi tapavad . Nad jooksid meeleheitlikult , Grethel kukkus pidevalt , kriimustas ja lõi ennast vastu oksi , tema riided rebenesid ja mitmelt poolt immitses verd . Äkitselt avastasid nad end kõrgemalt paljandikult . Selle otsast märkas Aidann mäeviirgu , milles paistsid koopad . Ta oli selliseid Burgundias näinud . Rauakaevanduses . Ta sundis tüdrukut edasi rühkima . Jälle jõudsid nad kärestikulise oja äärde . Paistis , et Garonne'il on siin koguni kaks lisajõge . Koolmekohta otsides jooksid nad allavoolu , kuid kallas läks hoopis kõrgemaks . Kuni nad kaldal edasi-tagasi ekslevad , võivad Vahimehed oma eksitust taibata . Kuhu minna ? Oja mööda allavoolu jäi küla , teisele poole Garonne'i lisajõgesid nende laagriplats . Siis märkaski Aidann ühte avaust kaldas . Kivid varjasid selle sissepääsu . See võis olla mingi looduslik koobas . " Grethel , sinna ! " hüüdis ta vaikselt ja sikutas tüdruku endaga kaasa . Nad kahlasid läbi madala vee , lõdisesid külmast , kuni lõpuks jõudsid koopani . Koopapõrandal oli üksjagu vett , kuid koobas ise avar ja sügav . Tagumises otsas nirises maa seest allikas , seinad olid tugevast liivast . Külm ja rõske . Ent pilkude ees varjul . Tee oli samuti kaugel . Aidann teadis , et nad pidid puhkama , sest Grethel vedas vaevaga jalgu järel ja lõdises üleni . Poiss katsus teda ja veendus , et tüdruk polnud enam tulikuum . Nüüd olid nad kükitanud koopas ja poiss pesi Gretheli haavu seinast niriseva veega . Ta nägi koledaid marrastusi ja rebendeid , kuid verejooks peatus . Grethel oli täiesti kurnatud , ta lebas külmadel ning märgadel kividel ; aeg-ajalt vajusid ta silmad kinni , ent tahtejõuga avas ta need taas ja vaatas oma sügava pilguga Aidannile otsa . Mitte ainult higi ja koopalaest tilkuv vesi ei teinud ta nägu märjaks , seal voolasid ka pisarad . " Ära nuta ! " käskis Aidann . " Nutt teeb nõrgaks , " meenutas ta ühte Gunardi ütlust . " Nad on surnud ... " sosistas Grethel . " Minu pärast . " " Nad päästsid su . Ja keegi ei sundinud neid . " " Vahimehed tapavad meidki , " ütles Grethel nõrkenult . " Ma olen nii väsinud ... mul on nii valus . Nii külm ... " " Ära mõtle sellele , minul on ka valus ja külm . Nad ei tapa meid , kui me võitleme . Nüüd on nad meist juba kaugel . " Tegelikult polnud Aidann selles sugugi kindel . Aga külm hakkas temalgi . Nad peavad kiiresti saama sooja , kuivi riideid ja süüa . Mõne tunni pärast ronis Aidann koopast välja ja kuulatas . Oja solin , metsamüha , lindude vidin . Ei mingeid hääli jälitajatest ega hobustest . Koopas oli liiga külm ja nad pidid edasi liikuma . Siis tuligi talle meelde nähtud kaevandus . Nad otsisid koolmekoha ja lõpuks leidsid selle . Seejärel ronisid mäeveerule ja varsti silmasid teerada . Aidann jättis Gretheli kivile puhkama ja hakkas ümbrust uurima . Kaevandus oli ammu maha jäetud , ent siin-seal vedeles veel katkisi tööriistu , loomakonte , riideräbalaid . Kivirahnude vahele olid rajatud käigud , mis kohtusid väikesel platsil , millelt vaevumärgatav rada üle mäeharja viis . Ilmselt läbi metsa külasse . Siit võis mõne käigu juurde ronida . Needki olid algselt olnud looduslikud koopad , mida kaevurid kunagi mäesügavusse pikemaks uuristasid , kuni maagivarud vastu tulid . Aidann leidis ühe avarama koopa , mille tagumine sopp oli soe ja varjuline . Siin oli veel pehkinud riideid , millel töölised ilmselt magasid . Aga veel leidus siin vana katel , paar roostes kirkat , mis hädapärast veel kõlbasid , ja isegi nuga . Aidann tõi Gretheli sinna , korjas kokku pehkinud räbalad , tõi väljast oksi ja valmistas talle aseme . Selleks ajaks oli ta juba aru saanud , et esmane läbikuumutamine süütamisega , siis kiire jooks ja lõpuks külm vesi ojakoopas olid Gretheli lisaks kurnamisele ka haigeks teinud . Tal oli palavik . Kui tüdruk lõpuks unne vajus , istus Aidann ta aseme ette , toetas pea küünarnukkidele ja tundis , kuidas pisarad silma valgusid . Mida ta teadis põetamisest ? Mitte kuigi palju . Paar korda oli ta ise ringreisidel haigestunud ja Catarina oli teda ravinud . Ostnud aptegist määrdeid ja salve , jootnud talle midagi kuuma , võidnud ja katnud tekkidega . Ükskord oli talle koguni kaane pandud . Ehk minna külla ? Ja küsida , kas kloostrist või küla pealt tohtrit ? Ei . Seda ta ei söandanud . Küla on kahtlemata koht , kust Vahimehed hakkavad neid kõigepealt otsima . Minna kloostrisse ja paluda varjupaika ? Aidann oli kuulnud , et seesugused asjad on olemas ja et pühakoda ei tohi varjupaiga andmisest keelduda . Kuid siis jõuavad sinna Vahimehed ja ütlevad , et tüdruk on põgenenud talupoeg . Ja nõid . Isegi kui Vahimehi siin ei sallita , ei jätaks klooster nõida endale . Või ehk põletavad ta ise . Ta pidi kõrvalise abita hakkama saama . Siin ei julgenud ta kedagi usaldada . Vähemalt esialgu mitte . Kui Grethelil hakkab parem , peavad nad Bordeaux'sse minema ja leidma isand Friase . Nii kavatsesid nad Võluteatriga teha , nii oli kokku lepitud ja nii peab ka sündima . Ja Bordeaux's lahkub ta Grethelist ? Juhul kui magister Frias ei leia temalegi mingit otstarvet . Ja lõpuks sõltub see muidugi Grethelist . Õhtu hakul tuli tüdruk teadvusele . Aidann võttis tema käed oma pihkude vahele , nagu tema mäletamist mööda Catarinat oli teinud , ja silitas siis ta põski . Ta tegi seda kuidagi iseenesest ega mõelnud isegi , kas see tüdrukule meeldib . Catarina oli niisamuti teinud ja Catarina oli tema eest hoolitsenud . Tüdruku põskedel olid kuivanud pisarad . " Mul on nii külm , " oli Grethel sosistanud . " Aidann , mul on nii külm . " Tüdruk värises üleni . " Kas sa tuld ei saa teha ? " Grethel raputas pead . " Ma ei jõua . " Ja siis vajus ta pea jälle rinnale ja silmad sulgusid . Aidann kuhjas talle peale kaltse ja räsuhunnikut , mõtles murelikult , et ega siin rotte ei ole , tundis meeletut nälga ja lõpuks , kui väljas hakkas juba hämarduma , puges ta Grethelile hästi lähedale ning loendas tema südamelööke , kuni ise uinus . Kurbus ja valu Gunardi , Catarina ja Rico hukkumise pärast olid temas nii sügaval , et ta isegi ei mõelnud sellele . Valu oli kõikjal tema sees ja ümber ning teadmine , et Grethelgi võib surra , oli nüüd ainus , mis teda tegutsema sundis . Poleks Grethelit , lippaks ta läbi metsade ... Jah , kuhu ? Bordeaux'sse ? Otsiks üles mõne rändteatri , näitaks oma oskusi ? Mida muud tal olekski teha ? See oli esimene öö , mil nad magasid üksteise kaisus , ja edaspidi tundus kuidagi teisiti toimimine võõras ja imelik . Kõik ööd , mis nad kaevanduses veetsid , magasid nad teineteise embuses ja sosistasid vastastikku , et nad peavad olema tugevad , vastu pidama , ja ükskord läheb veel kõik hästi . Kindlasti läheb . Esimesel hommikul oli Grethel end seina najale istukile ajanud ja Aidann küsis , kuidas ta ennast tunneb . Tüdruku hääl oli väga hädine . " Ma ei jaksa , " ütles ta lihtsalt . " Ma ei jaksa tõusta . Ma tahan süüa . " Ja Aidann läks süüa otsima . Ta hulkus kaevanduse ümber , korjas hiliseid marju ja seeni , pähkleid . Seda polnud palju , ent siiski midagi . See aitas neil kuidagiviisi elus püsida . Neil polnud raha ja minna külla almust korjama tähendas end Vahimeeste kätte anda . Grethel oli endiselt haige , värises palavikus ja lõuna ajal vajus rahutusse unne . Aidann tõi vana katlaga ojast vett , anumat enne hoolikalt puhastades . Orava kombel tassis ta koopasse pähkleid , kastaneid ja marju . Kui Grethel tuli teadvusele , jõi ta ahnelt vett , kuid muutus ikkagi üha nõrgemaks . Aidanni küsimusele , kas ta ei saaks tuld süüdata , raputas tüdruk vaid nõrgalt pead . Ta rääkis vähe ja peamiselt unes . Tihti ta karjus , hüüdis ema järele ja peletas Gerardot . Teisel ööl surus Aidann tüdrukut tihedalt enda vastu , sest temalgi oli külm . Embas teda , silitas juukseid ja tundis , et on tema eest vastutav . Seda elu ta käest ei anna . Ealeski . Neil oli tarvis süüa . Toitu ja tuld . Ja ravimeid . Ähmaselt mäletas Aidann , et kunagi oli Catarina korjanud metsast mingeid taimi , leotanud neid keevas vees ja siis talle sisse jootnud . Ta isegi uskus , et mäletab , kuidas need taimed välja näevad . Ta läks metsa ja leidis need . Katel oli tal olemas . Tuli ? Tuld ei olnud . Aidann mälus taimi ning määris Gretheli kaela ja käsi kibeda rohelise sülje ja taimede pudiga . Ta rebis Gretheli kleidi alla , pööras pilgu ära ja võidis tema rindu ja kõhtu . Grethel vaatas teda tumma pilguga ja naeratas . Sõrmede all tundis poiss pehmet ihu , mis ta liigutustele vastas , otsekui liikudes käega kaasa , ahmides sellest elujõudu . Ta mõtles Anne'ile Soubou's ja imestas , et ei tunne midagi sellesarnast , mil ta oli , püstijalu , käe välja sirutanud ja silitanud karjapiigat hellitanud . Ta tõi veel vett , mida Grethel neelas nagu meeletu . Tüdruk oli küll nõrk , ent aeg-ajalt ta tõusis , komberdas koopaläveni ja toimetas oma vajadusi . Aidann toetas teda ja pööras pilgu ära . Võttis siis tüdruku jälle kaissu , katsus meenutada mõnda palvet , aga see ei tulnud tal kuigi hästi välja . Võluteater ei käinud just sagedasti kirikus . Eriti veel linnades , kus võis kohata Vahimehi . Kõik Aidanni palved koondusid lõpuks kolme sõnasse : " Palun , ära sure ! " Ja seda ta kordas igal hommikul ja õhtul , kordas oma ainsat palvet , sosistas seda Grethelile kõrva , põimis käed tema ümber , anus ja veenis teda . " Palun , palun , palun , ära sure ! Ära jäta mind üksinda ! " Ta ihus kaevandusest leitud nuga vastu kivi , kuni see oli terav ja lõikas hõlpsalt puuoksi . Ta ütles Grethelile , et läheb ja proovib jänesejahti . Ta nägigi ühte jänest , kuid noast polnud abi . Hiljem otsis ta nuga pikka aega rohu seest ja lubas endale , et see on viimane kord , kui ta üritab jooksva jänese pihta nuga heita . Aidann polnud jahimees . Talle tuli pähe meeleheitlik idee , lootus õieti . " See oli üleeile , " ütles ta koopas Grethelile , kui tüdruk oli teadvusele tulnud . " Üleeile , kui meid rünnati . Üksik jõekäär ja vähekäidav tee . Tead , ma mõtlesin , et äkki on vankrid veel seal ? " Grethel vahtis teda ammuli sui ja raputas siis pead . Ta oli liiga nõrk , et midagi öelda . " Vahimehed on kindlasti veel ümbruskonnas . Võib-olla jahib meid veel keegi , ma ei tea . Aga ma mäletan teed meie viimasele laagriplatsile . Kui ma lähen oja mööda üles ja keeran siis metsa , lähen kogu aeg otse , siis jõuan ma kindlasti teeni . Ja mööda teed jõekääru . Äkki on vankrid veel seal ? Ja meil oli ju vankrites toitu - leiba , juustu , sinki , veini . Sa pead praegu veini jooma . Raha oli seal ka , Grethel , palju raha . Meil on raha tarvis . " Tüdruk ei tahtnud tal minna lasta , kuid Aidann läks ometi . Siis , kui hakkas juba hämarduma . Ta rehkendas , et jõuab pimeduse ajaks tagasi . Jah , loomulikult ta kartis - nii metsloomi kui Vahimehi , ent läks ikkagi . Õige tee leidmine ei valmistanud raskusi , Aidannil oli kaasasündinud vaist , kuidas liikuda ja teemärke tähele panna . Ta jõudis varsti jõekääru , olles kindel , et läheduses polnud ühtegi inimest ja et teda keegi ei näinud . Vankreid ei olnud . Kui see õhkõrn lootus oligi temas viivuks pead tõstnud , siis nüüd kadus see ühe silmapilguga , kadus , ja see tunne oli väga valus . Tummalt seisis poiss metsaserval ja vaatas liivast nõlva , kus mõned päevad tagasi oli seisnud nende Võluteater , kus nad olid istunud lõkke ümber ja teinud tulevikuplaane . Taas kangastus talle Vahimeeste kallaletung , Gunardi röögatus ja meeleheitlik rünnak , mõõgahoop , mis naelutas Catarina maa külge , Rico lõõmav hüpe vankrist , mis oligi neid lõpuks päästnud . Tal oli valus . Ta astus metsast välja ja silmitses paljandikku . Siin olid seisnud nende vankrid , siin oli põlenud lõke , siin olid olnud Vahimeeste hobused , siia langes Catarina . Äkki silmas ta eemal kääbast . Aeglaselt astus poiss selle juurde ja nägi , et see oli hiljuti kaevatud . Risti ei olnud . Ainult segamini paisatud mättad , mis olid hiljem kalmule kuhjatud , tallatud maa . Ja ta lausa tundis , kuidas tema jalge all mädanevad praegu tema vanemate ihuliikmed . Pilt , mis korraga ta silme ette kerkis , oli nii õudne , et ta kattus hirmuhigiga ja pages kiiresti metsa tagasi . Grethel magas juba , kui poiss kaevandusse naasis . Aidann võttis tüdruku kõvasti kaissu ja üritas unustada kiiruga kuhjatud kääbast . Nad olid maetud ... auku aetud nagu koerad , ilma talituseta ja ühegi märgita . Nagu katku ajal surnud või sõdurid lahinguväljal . Miks oli küll Jumal valinud neile sellise saatuse , kui Võluteater , oli vaid pannud inimesi naerma või pakkunud neile võimalust elu üle järele mõelda ja selle läbi ehk veidi paremaks muutuda . Gunardi sõnad . Öösel ärkas Grethel üles . Aidann ei maganud veel , sest nälg ei andnud asu . " Vankrid ? " küsis Grethel nõrgal häälel . " Kadunud , " vastas Aidann . " Seal oli ainult üks ristita hauakääbas , ei midagi rohkem . Meil pole enam mitte midagi . Mitte kui midagi ... " Järgmisel hommikul kuulis ta hirnatust . Hobused ! Nagu välk oli Aidann püsti ja hiilis ettevaatlikult koopa lävele . Ta ei näinud midagi , ent mõne aja pärast kostis taas hobuse hirnatus . Aidann tundis selle ära . See oli nende oma hobuse häälitsus , kelle nad olid teepervele Vahimeestele valemärgiks jätnud . Valvsalt ümberringi pilke heites ronis Aidann kaevanduse nõlva mööda alla , varjas end kivirahnude ja mõhnade vahele , kuulis veel paar korda hobust ja lõpuks jõudis läbi metsasalu oja äärde . Tema lõhna tundes pööras loom pead ja hirnatas veel kord rõõmsalt . Aidann oli truu looma täiesti unustanud . Hoolitsus Gretheli eest oli ainus , mis oli viimastel päevadel ta mõtteid täitnud . Hobune oli talle küll viivuks meelde tulnud , kuid ta arvas , et küllap oli keegi ta teelt leidnud ja koju viinud . Aga loom oli hoopis iseseisvalt metsas hakkama saanud , isegi vältinud kiskjaid ja ilmselt peremehe lõhna järgi jõudnud lõpuks ojakaldale . See on ime , mõtles Aidann . Ime , et hundid talle otsa peale ei teinud . Ime . Ja ta peab seda imet kasutama . Ta ei tohi seda käest lasta . Aidann kahlas läbi vee ja kaisutas looma . Hobune korsatas rõõmust ja kas polnud selles isegi teatav etteheide ? " Suksu , " ütles poiss loomale , " anna andeks , ma unustasin su ära . Sa tulid mind otsima , tulid ju ? Aga mul on siin veel üks elusolend , kelle eest ma pean hoolt kandma . " Ta sidus looma ohelikkupidi puu külge ja läks kaevandusse tagasi . " Kus sa olid ? " nõudis Grethel nõrgal häälel . Ta nägu oli kahvatu ja aukuvajunud , kolme päeva jooksul oli neiu jõudnud kõvasti kõhnuda . Tema hääles polnud etteheidet , ainult mure . " Meie hobune tuli siia , " vastas Aidann . " Ta leidis meid üles , on ikka veel elus . See on ime ! " " Ma ei jaksa ratsutada . " " Ma tean . Sa pead paranema . " " Aidann , " tüdruk otsis sõnu ja kutsus siis käeviipega poissi lähemale . " Aidann , " ütles ta veel kord . " Ma ärkasin ja sind ei olnud . Ma mõtlesin , et sa oled ära läinud ... " Aidann jõllitas teda tummalt ega osanud midagi öelda . " Algul ma mõtlesin , et sa oled läinud kloostrisse või külla abi otsima ... Et saagu mis saab , keegi peab meid aitama . Aga sind ei tulnud ega tulnud ja siis ma mõtlesin , et sa oled päriselt ära läinud . Ma nutsin , kuid siis sain aru , et see on kõige õigem , mida sa teha saad . Ma suren varsti , Aidann . Ja sina sured ka , kui siia jääd . Meil ei ole midagi süüa . Ma suren juba homme hommikul , ja mida varem sa ennast päästad ... " " Grethel , " katkestas Aidann neiu . " Grethel . " Ta proovis midagi öelda , aga kõik sõnad tundusid mõttetud . Ta tahtis tüdruku peale karjuda , et kuidas ta võis ometi midagi sellist mõelda , ent hüüe jäi kurku kinni . Selle asemel ta hoopis kallistas Grethelit . Ta suudles ta põski , silmi ja laupa , surus tugevamalt oma embusesse . Nad sosistasid teineteise nime ja see kõlas kui tõotus . Ja siis olid nad pikka aega vait , ei öelnud ühtegi sõna ja vaatasid üksteisele silma . " Hobune , " suutis Aidann lõpuks öelda . " Meil on hobune . " Grethel võttis ta pea pihkude vahele ja vaatas talle pikalt otsa . " Ma nägin und , " ütles ta lõpuks . " Tulest . Ma nägin unes tuld . " " Suudad sa tuld süüdata ? " " Ei . Ma proovisin , kuid ei jaksa . Ma olen liiga nõrk . Aga ma suudaksin , kui oleksin terve . Aidann , ma nägin unes lõket . Rico ja Gunard ja Catarina istusid selle ümber . Me kõik istusime seal . " " Ka mina olen seda unes näinud . " " Ja siis istusime ainult meie sinuga . See oli see viimane õhtu , kui ... kui me kõik veel elus olime . Ja sa rääkisid , et Uues Maailmas võib ka teatrit teha , mäletad ? " " Jah , muidugi mäletan . Aga meil on vaja tõelist tuld . Mitte unenäotuld . " " Ma tean . Aga tuli , lõke , Aidann ... Me istusime ju igal õhtul selle ümber . Igal õhtul . " " Ja oli nii soe . " " Siis , " sosistas Grethel nõrkenult edasi , " nägin ma unes , kuidas Rico hüppas vankrist välja , põles üleni , oli leekides ja kargas Vahimehele kallale . Ta päästis meid . " " Ma maksan tema eest kätte , " lubas Aidann , " maksan Rico eest ja Gunardi ja Catarina eest . Ja sinu eest . Kõige eest . " Siis tundis ta äkki viha . Tuhm pilk Gretheli silmis ja valus meeldetuletus saatuslikust hommikust paar päeva tagasi - kõik see tekitas poisis meeletu vihalõõma . Gunard oli kunagi öelnud , et kägistamine on kõige alandavam surm , ja just nüüd tahtis Aidann oma käte vahele pigistada linalakast Vahimehe kaela ja pitsitada seda senikaua , kuni selle silmest kaob viimane elusäde . Ja ta ennast täis kuseb . Just nii pidid poodud ja kägistatud viimasel eluhetkel tegema , oli Gunard öelnud . " Muidugi maksad sa nende eest kätte , " sosistas Grethel . " Aga see uni , Aidann ... See uni on ju märguanne . Kas sa ei mõista ? " " Ei , " raputas Aidann pead , " mitte päriselt . Milline märguanne ? " " Me istusime unes lõkke ümber . Rico süütas alati lõkke . Temal oli ju väävel ja tuleraud.Ta kandis neid alati taskus . " Ning tüdruk vajus asemele tagasi . Ta tahtis veel midagi öelda , kuid ei jaksanud . Selle asemel sulges ta silmad ja lasi Aidannil edasi mõelda . Tuli , mõtles ta , Rico tuleraud - ränikivi ja terasetükk , mis rauast konksuga kokku köidetud . Kui rauda ja ränikivitükki kiiresti üksteise vastu lüüa , tekib säde . Võluteatris oli tuleraudu mitu tükki , ent peamiselt kasutas neid Rico , süütas laagrituld ja tegi harjutusi . Tema oli ju Tulede Käskija . Rico oli olnud vankris , kui Vahimehed tulid . Ta oli jõudnud oma süttiva seguga pähklikoore suhu toppida ja kiiresti immutada vammuse , selle selga panna ja süüdata . Nii palju kui Aidann teadis , ei jätnud Rico kunagi tulerauda vedelema , seda võis ju alati vaja minna . Rico kandis seda sügavas põuetaskus oma vammuse all . Aidann kattus üleni külma higiga . Sest veel üks asi tuli talle meelde . Et nad hoidsid oma münte küll kukrutes ja kukruid kirstudes luku taga , kuid Catarina korjas alati mõned mündid enda kätte - tema käis ju külades süüa ostmas ja valvas , et Gunardi valdusse ei koguneks üleliigseid penne . Catarina pani mündid nahksesse kotti ja kandis seda riiete all , paelaga kaelas . Tüdruk oli magama jäänud ning Aidann läks metsa söögipoolist otsima . Ühe pähklipuu oli ta juba leidnud ja selle tühjaks korjanud . Nüüd tuli leida teine , võib-olla õnnestub leida isegi kastaneid ja trühvleid . Ta pidi olema mõnda aega üksi , laskma rahuneda värisevatel kätel ja lõpetama sisevõitluse , ületama oma hirmu . Gunard , Rico ja Catarina olid tema eest alati hoolt kandnud . Miks ei võiks nad seda edasi teha ? Nad ei oleks ju vastu ... Oma rännakutel oli Võluteater tihti kohanud palverändureid . Need olid kaltsudes hulgused , kes täielikus vaesuses ja vagaduses liikusid mõne pühapaiga poole . Tihti vedasid nad näljast jalgu järel , mõnikord oli neid terve suur hulk , mõnikord ainult mõned üksikud . Ka Akvitaanias ja siin ümbruskonnas oli palju paiku , kuhu nad teel olid - Le Puy , Paray-le-Monial , Santiago de Compostela , Guadalupe , Montserrat' klooster Barcelonas , kus asus kuulus must Madonna , Notre Dame de Fourviere kirik Lyonis . Ja kuskil siinkandis pidi olema ka Püha Miranda allikas . Aidann oli mõtisklenud , kas ei võiks nad oma hilpudes mängida palverändureid - näiteks Grethelil saaks juuksed ära pügada ja siis näeks ta poisi moodi välja . Palverändurid saaksid almust kerjata , neile antakse süüa ja kutsutakse jalgu puhkama . Nii võiksid nad edasi rännata . Aga selleks peab Grethel kõigepealt terveks saama ja kosuma . Isegi kui haigus üle läheb , on ta näljast liiga nõrk , et külast kaugemale jõuda . Aga külas on klooster ja ilmselt on Vahimehed seal juba käinud ja nende järele küsinud . Nad võetaks kinni . Kindlasti nad võetaks kinni . Ent kui Grethel oleks tervem ja jõuaks liikuda , siis võiksid nad palveränduritena liikuda Bordeaux' poole . Kui hea oleks seda hobusel teha , neil oli nüüd ju hobune . Kummati oli aga loomal teistsugune saatus oma isandaid teenida . Vaevalt see talle eriti meeldis . Aidann korjas pihutäied pähkleid , mõned hapud marjad , leidis tooreid kastaneid ja kiirustas kaevandusse tagasi . Grethel tuli vaid viivuks teadvusele , hingeldas , vähkres unes või teadvusetuses . Ülejäänud päeva lebas Aidann ta kõrval ja mõtles sellest , mis tal ees seisab . Sellest väetist tüdrukust siin tema kõrval pidi ta julgust ammutama . Temast ja ainult temast , sest kedagi teist ju polnud . Aidanni elul - vähemalt lähimateks päevadeks - oli nüüd eesmärk ja pühendumus . Tal oli üks elu päästa . Ta leidis kaevandusest katkise kirka ja murdunud labida , hädapärast sai neid mõlemaid kasutada , ent ta valis siiski labida . Teritatud pussi sidus ta vööle , suudles õrnalt magava Gretheli laupa ja läks . Teed ta juba tundis , teed platsile jõekäärus , kus olid mõrvatud tema kasuvanemad . Hobune tervitas teda rõõmsa hirnatusega , otsekui küsinuks , kaua veel peab ta seal puu külge seotuna ootama . Mitte kaua , vastas Aidann talle mõttes . Ta jõudis jõekääru ja seisatas kääpa ees . Väga raske oli oma mõtteid valitseda , leida mingit õigustust sellele , mida ta teha kavatses ja millele Grethel oli vihjanud . Ent poiss teadis , et siia maetud polnud sängitatud mulda kirikliku kombe kohaselt . Ta ei murra püha lepingut . Ta teeb seda , mida peab tegema , et endal ja Grethelil elu sees hoida . Ja ta oli isegi imestunud , et ei tahtnud nutta . Ta hakkas kaevama . Kõigepealt tuli lõhn . Aidann tundis seda lõhna , nad olid ikka vahel laipadest möödunud , ükskord isegi Antrauschi teeröövlite poolt mahajäetud rändkaubitsejate kolmest surnukehast . Nood olid juba lagunemas ja metsloomade poolt puretud . Ja haisesid . Aidann tundis , kuidas sees hakkab keerama ja kogu olemus täitub vastikusega . Aga ta kaevas edasi , ettevaatlikult , hoidudes ühtegi peagi mulla alt välja tulevat kehaosa labidaga puudutamast . Ta ei tahtnud oma sõpradele põhjustada rohkem valu , kui nad olid juba tunda saanud . Aidann ei teadnud , kas ta isegi tundis vastikust , kui kujutas ette , kuidas labidas riivab Gunardi kätt . Läppuvas haisus , mis segunes ta higi ja rõske mullalõhnaga , tundis ta , kuidas labidas puutus millegi pehme vastu . Poiss langes kükakile , lootes , et ta suudab edasi kaevata , enne kui kaotab teadvuse lootusetusest midagi leida . Ta pani labida käest , kummardus veelgi ja lükkas pihkudega mulda haisvalt kogult , mis kunagi oli olnud ... ... Catarina . Hakkas juba hämarduma , ometi suutis ta eristada naise nägu . Selles polnud enam kübetki soojust ega inimlikkust , nägu oli tume , osaliselt juba söödud , juuksed peast välja langemas , huuli polnud , hambad irevil ja osad neistki välja langenud . Silmakoopad olid tühjad . See oli Catarina ja ei olnud ka . Irevil , elutu ja silmadeta pilk vaatas maa seest Aidanni , kui poiss sirutas käe vastu koolnut , pani silmad kinni , sest näha polnud enam midagi , ning libistas siis käe üle laiba keha - üle pehme kaela , millesse näpud oleksid otsekohe sisse tunginud , kui ta oleks vaid tugevamalt surunud , kompas ja võitles vastumeelsusega . Ta tundis ennast marodööri ja hauavargana , kellesuguseid karistatakse alati kõige karmimalt , nii ilmaliku kui vaimuliku kohtu poolt . Sõrmed puutusid vastu nahkset nööri . Libisesid siis allapoole , puutusid vastu mingit ligast kohta , mis võis olla maa-aluse limuka sissekäik naise laipa , ning klammerdusid siis ootamatult kõva nahast kotikese ümber . Kiiresti tõmbas poiss käe tagasi , pigistades leidu kramplikult käes , mida ta oleks tahtnud pesta senikaua , kuni selleltki nahk maha tuleb . Roojane käsi on tal nüüd , kõige roojasem , mis üldse võib olla ! Siis viskus ta kalmust eemale , selili pikali ja lebas külmal maal , silmitses taevalael õrnalt süttivaid tähti . Ja pigistas peos mündikukrut . Ta ei söandanud vaadata , palju seal oli , lõpuks polnud see ka tähtis , sest seal pidi olema piisavalt , et teekonnal Bordeaux'sse süüa osta ja linnas ellu jääda . Et ei peaks kerjama . Hais mattis aga poisi endiselt endasse , tõusis lahtikaevatud hauast ja hõljus metsa poole . Aidann teadis , et peab kiirustama , kui ta ei taha hakata labidaga huntide vastu võitlema . Ja tema hobune oli samuti seal metsas ja ootas teda tagasi . Nüüd oli ta juba laipa näinud - enda , Vahimeeste ja jumala kätetööd , näinud seda , mismoodi inimene pärast surma välja näeb , oli seda katsunud . Ta ei tundnud enam hirmu , ainult põlastust selle maailma vastu , mis sundis teda selliseid asju nägema . Edasi kaevas ta kiiremini , kuni sai aru , et peab mulla Catarina pealt täielikult eemaldama , sest tema all pidid olema teised . Kes neid ka ei matnud , oli teinud pattu ja ajanud nad auku hunnikusse nagu koerad . Niimoodi võib matta ainult hirmsate tõbede ja sõdade ajal. Seegi oli ime , et metsloomad ei tundnud madalale maetud surnute lõhna ja ei olnud neid välja kaapinud . Mis võis neid sellest paigast eemale hoida ? Nõidus ? Gretheli nõidus ? Aidann kaevas Catarina laiba välja , võttis kogu oma jõu kokku ja veeretas ta eemale . Laip oli ligane , haisev ja kangestunud tomp , mis mitte millegi poolest ei meenutanud elusat Catarinat . Kui ta sellest aru oli saanud , oli edasine lihtsam . Rico . Nende päästja , vapper Rico di Lucca , Tulede Käskija . Tema saatuseks oli surra pistoda läbi ja saada maetud kõige alandavamal kombel naise alla . Mehe käed olid ülespoole sirgu , ta lamas selili , ilmselt pidi tema all olema Gunard . Ka tema nägu oli osaliselt söödud , hambad irevil ja silmakoopad tühjad . Eneselegi ehmatuseks tajus Aidann mingit vilumust , kui ta käed laipa kompasid , otsisid ta kärssanud vammuses auku , et jõuda sügavamale põue ja võtta sealt ... tuleraud . Ja see oli seal . Ka oma surmas hoolitses Võluteater Aidanni ja Gretheli eest , täitis tüdruku emale antud lubadust . Ustav Rico kandis alati tulerauda endaga kaasas ja kandis surmaski . Tulede Käskija ... Aidann pigistas räni ja terasetükikest tugevasti pihus , silmitses veel kord Ricot ja tundis tugevamini kui kunagi varem , et peale kahe elu hoidmise on tal veel üks ülesanne . Tappa Vahimehi . See tunne oli korraga nii selge ja puhas , nii lihtne , et ei tekitanud temas isegi hirmu ega küsimusi , kuidas seda teoks teha . Need hauast tõusvad käed lausa anusid kättemaksu järele ja Aidann pigistas Rico mädanevat kämmalt sõnatus tõotuses . Vahimehed on inimesed , neid saab tappa . Prokuraator Andrease heledajuukselist pead saab kirvelöögiga keha küljest eemaldada ja siis on selle tõpra kord saada maetud pühitsemata mulda , ilma kirstuta auku aetud . Korraks veel silmitses Aidann Rico laipa ja mõistis , et ta peab tõepoolest kiirustama . Et Gunardi taskuid ei hakka ta läbi otsima , sest Gunard on teda juba eluski nii palju aidanud ja oma isa peab ta surmas rahule jätma . Ent korraga - kombates veel kord Rico laiba ümbrust ja meenutades jõudu , millega ta oli labidat maasse surunud , pühkides mullapudemeid ja pistes käe pehmesse maasse - sai Aidann aru , et Rico alla polnudki kedagi maetud . Siin ei olnud Gunardi laipa . Esialgne rõõmujoovastus , et tema isa on elus , asendus viivu pärast ahastuse ja sellise raevuhooga , et poiss pidi lausa karjatuse alla neelama . Jah , ta ei olnud näinud , kuidas Vahimees andis Gunardile surmahoobi , ei olnud näinud teda maha varisemas . Kuid oli näinud , kuidas mõrtsukas tõstis sõjahaamri ja Gunardil ei saanud olla pääsu . Ta pidi olema pihta saanud . Ent siis , järelikult , mitte surnud , kui teda siia ei maetud . Vahimehed olid haavatud Gunardi kaasa võtnud . Ta pidi lebama kuskil piinakambris , ehk surnudki selleks ajaks , kuid kindlasti mitte kiire hoobi , vaid põrgupiinade käes . Tema pidi oma kannatustega maksma selle eest , et lasi Aidannil ja Grethelil põgeneda , et oli neid hoiatanud ja Vahimeest löönud . Nüüd tundis Aidann pisaraid kurku tõusvat , ta käed värisesid , kui ta mulda laipadele peale kühveldas . Oli veelgi hämaramaks läinud ja metsast kostis öökullihõikeid . Ta ei vaevunud enam kinniaetud haua kõrval seisma ega palvet meenutama , kõik tõotused olid juba antud . Kui Catarina ja Rico vaimud olidki teda näinud , siis pidid nad olema juba andestanud . Ta ei olnud teinud midagi , mida elusad Gunard ja Catarina poleks heaks kiitnud . Kui ta metsa poole jooksis , mõtles ta hirmule . Mõtles , et mida veel peaks ta kunagi kartma ? Ta oli näinud oma silme ees nelja relvastatud rüütli kallaletungi oma perekonnale , oli mõrtsukate eest põgenenud ja pääsenud , oli kaevanud lahti haua ja võtnud surnutelt asju . Mida veel ? Mida veel oleks tal elus karta ? Ainult seda , et Grethel sureb , mõtles ta . Ainult seda . Aga see oli teistsugune hirm . See oli ületatav , sest Gretheli ellujäämine sõltus nüüd ainult temast . Ja hobusest , kellele Võluteater polnud isegi nime pannud . Aidann jooksis läbi metsa , ei pannud tähele vastu nägu löövaid oksi , hoidis ühes käes labidat , tundis kaelas rippuvat ja vastu rinda pekslevat kukrut , tundis , kuidas nahkpaela külge sõlmatud tuleraud kaela kraapis , ja ei pööranud sellele enam tähelepanu . Ta mõtles hoopis Grethelile , kes oli üksi kaevanduses ja ootas teda tagasi kui ta oli teadvusel . Ja võib-olla kartis ta ikka veel , et poiss on ta maha jätnud . Ojakaldalt tervitas teda hobuse hirnatus . Aidann kaisutas hobust ja pomises talle kõrva andekspalumissõnu . Loom korskas , kaapis maad ja vaatas sügavate silmadega peremehele otsa . Aidann sai aru , et loom on janus . Ta sidus hobuse lahti ja talutas oja äärde . Ta oli kuulnud , et enne hukkamist täidetakse alati surija viimased soovid . Siis viis ta hobuse taas puu juurde , sidus ta uuesti kinni , tuletas meelde ühte pilti külast , kus nad olid kunagi seatapupeol mustkunsti teinud , ja kogu jõudu kokku võttes torkas ta teravaks ihutud pussi hobusele kõrri . Ja nuttis , kui kuum veri vastu käsi purskas , kui loom haledalt häälitses , tagant üles rapsis , üritas ennast lahti tõmmata . Aga temagi oli jõuetu ja väsinud ega jaksanud enam oma elu eest võidelda . Hobune roidus kiiresti , rahunes isegi ja vajus esijalgadele , tõstis oma suure hobusepea ja vaatas Aidannile imestust ja arusaamatust täis pilgul otsa , otsekui tahtnuks küsida : " Peremees , mida sa minuga ometi teed ? Miks sa teed minuga niimoodi , kas ma olen sind halvasti teeninud ? " Aidann nuttis , kui veri maapinnale voolas ja elujõud loomast lahkus , ja tema pisarad segunesid sooja verega . Ta surus pussi sügavamale looma kõrri ja ootas . Palus andestust ja ootas , kuni hobune ei andnud enam elumärke . Ta ei teadnud lihunikutööst suurt midagi , ometi oli ta seda mõned korrad pealt näinud . Seatapupeol Antrauschis , ja paar korda oli Rico metsast paeltega jäneseid püüdnud . Ta teadis , et vere peab välja laskma , et siseelundid annavad jõudu , et maksas iseäranis peitub elustavaid aineid . Kord oli ta kuulnud Catarinat ütlemas , et muula kust juues ei pea naine lapse pärast kartma , kuid selle kohta ei osanud ta midagi arvata . Ta peab lihunikutöö kohe ja kiiresti lõpule viima , sest hommikuks on liha roiskunud ja metsloomad selle nahka pannud . Kaevanduseni jäi siit veel tükk maad , ja kui nad tule süütavad , ei pea nad kartma , et kiskjaid ligi meelitavad . Ta tegi nülgimisega algust . Lõpuks ta arvas lõpuks , et need , mis tal nüüd käes , ongi süda , maks ja kopsud . Siis nüsis ta veel nahaalust liha selja pealt . Palju ei jaksanud ta korraga viia . Ta oli üleni verine , ent see andis sooja . Ja sel õhtul läks Aidanni salasoov täide . Grethel ärkas lõkkesuitsu ja küpseva liha hõngu peale . Esimene asi , mida ta nägi , oli nurgas lõdisev alasti Aidann , kes oli ennast ja oma riideid jääkülma ojaveega pesnud . " Meil on nüüd raha , " ütles poiss hammaste plagisedes . " Palju raha ja sooja liha . Kohe saab süüa . " Vardas küpsetatud hobuseliha oli maitsvaim asi , mida Aidann ja Grethel olid kunagi söönud . Osa tükke jätsid nad külmadele kividele ja kuna nad olid vähese söögiga harjunud , ei pidanud kartma , et lähemate päevade jooksul nälg näpistama hakkaks . Nad küpsetasid vardas liha rohkem kui üheks söögikorraks tarvis . Ja öösel magasid kõvasti teineteise ümber klammerdunult , liha ja vere ja higi maitse suus . Sel ööl tundis Aidann jälle kummalist rammestust ja tukslemist oma ihus , kui tüdruku rind vastu ta keha puutus . Grethel hingas talle kõrva , kõditas ja paitas ta juukseid oma hingeõhuga ning unenäos loendas Aidann Gretheli südamelööke . Sellest õhtust alates hakkas Grethel paranema . Puna tõusis ta palgesse ja ta palus poisil pidevalt vett tuua . Tüdruk ei värisenud enam ja palavik oli taandumas . Ta jõi siiski rohkem kui kunagi varem ning Aidann tassis talle koopaallikast vett . Grethel polnud veel terve , ent haiguse selgroog oli murtud . Ta ei köhinud enam , ei soninud unes , ei higistanud ja suutis juba kõndida . Ent ikkagi oli ta veel liiga nõrk , et pikem rännak ette võtta . Paar päeva ehk veel , arvas Aidann , ja siis võime proovida . Niikuinii pole enam midagi süüa ja siin kaevanduses me lihtsalt hukkuksime . Kuskil seal , üle mägede ja metsade , mitte väga kaugel , asus Bordeaux . Seal on magister Frias , kes päästab Gretheli Vahimeeste käest . Päästab ? Mis õigus tal selleks oli ? XIV Cuncti simus concanentes " Sa võid kõndida , kuid pead palju puhkama , " ütles Aidann Grethelile . " Kui me aeglaselt liigume , võime kolme-nelja päevaga Bordeaux'sse jõuda . Eks seal vaatame edasi , mis saab . Ma mõtlesin , et me võiksime mängida palverändureid . " " Kuidas neid mängida saab ? " ei mõistnud Grethel . " Me oleme ju näitlejad ? Ja üsna hädise ja kurnatud välimusega pealegi . Palverändurid ongi kaltsudes ja räbalates . " " Ma tean , et tavaliselt on neil mingid pikad ürbid , " kahtles Grethel . Nad istusid kaevanduse sissepääsu ees , nautisid sügispäikest ja pidasid reisiplaane . Hobuseliha hakkas otsa saama ning pähkleid ja marju ei tahtnud nad enam nähagi . " Ja siis sellised maani hõlstid . Ja kübarad ning kellukesed . " " Mitte kõigil , " ütles Aidann . " Ma olen palverändureid palju näinud . Kõige tähtsam on see , et neil oleksid kepid ja märgid . Ja oma varanduse , millega nad rändavad , seovad nad endale paunaga kaela . Vaata , teedel rändavad ikka igasugused hulgused ja kerjused . Aga palveränduri peavad kõik kohe ära tundma . Talle annetatakse hea meelega ja ta on ... püha . Teda ei tohi puutuda ega röövida . Märk ütleb kõigile , et see on palverändur ; märk kaitseb rünnaku eest ja lubab vaenuväest läbi minna . Palverändureid ei tohi kuskilt minema ajada . Kaevanduses on mõned vanad kaltsud , mille me saame endale pähe siduda , ja siis on need nagu kübarad . Kepid murrame siitsamast võsast . " " Aga märgid ? " " Märk peaks vist näitama , kuhu ollakse teel , millisesse pühapaika , " mõtiskles Aidann . " Vähemalt me nägime kunagi hulganisti palverändureid , kes olid teel Püha Hubertuse matmispaika , ja nad kõik kandsid tohust tehtud jahisarve . Gunard seletas siis mulle neid asju . " " Ja kuhu meie teel oleme ? " " Santiago de Compostelasse , " hüütas Aidann . " Muidugi ! Kõik , kes sinna lähevad , rändavad läbi Bordeaux . Seal on Püha ... eeh ... Püha Jakobi ehk Jacques'i säilmed . Nad kutsuvad ju Jacques'i Santiagoks . Ta toodi Galiciasse Pühalt Maalt ... " " Ma tean , " ütles Grethel . " Kirikus räägiti temast . Ta oli Kuulutaja Johannese vend ja üks apostlitest , kes Getsemane aias Jeesusega viimast söömaaega võtsid . Siis rändas ta Hispaaniasse ja kuulutas seal Jeesusest . Aga läks Pühale Maale tagasi ja Herodes Agrippa lasi tal pea maha raiuda . Ta pandi suurtest merekarpidest paati , mis kandsid ta Ibeeriasse , ning sellepärast kõik palverändurid , kes Compostelasse lähevad või sealt tulevad , kannavad merikarpe . " " Kuidas sa seda tead ? " imestas Aidann . " Ma ju ütlesin - preester rääkis meile temast . " " Ma teen siis lattidest kaks risti , mis me kaela riputame , murran võsast kepid ja korjan ojast teokarpe . Nad on küll väikesed , kuid kui me need nööri otsa ajame , küll siis inimesed aru saavad , " otsustas Aidann . " Räägitakse , et kõigepealt pihid sa oma preestrile ja tema kirjutab sinu patud üles . Sa võtad selle kirja kaasa ja rändad pühasse paika ... " " Ma tean . Compostelasse näiteks ja paned kirja hauale . Pärast tõstad paberi üles ja see on tühi . Siis on sinu patud andeks antud . See on palverännu ime . " " Meil ei ole preestri kirja . " " Sest me pole patustanud , " arvas Aidann rõõmsalt . " Me oleme süütud . " " Kõik pidid patused olema , " katkestas Grethel teda . " Õieti ei saagi ma sellest aru , kui Gunard ütles , et ma olen süütu ; preestrid ütlevad , et kõik on sündimisest saadik patused ? " " Aga ega keegi ei hakka ju meie käest kirja küsima . Ilma kirjata saab tegelikult ka palverändur olla . " " Kuid , " küsis Grethel kõheldes , " miks me üldse oleme palverännakul ? " " Kuidas miks ? Me peame ju kuidagi Bordeaux'sse jõudma ja see on kõige ohutum moodus . Läheme suure maantee poole , seal on palverändureid palju ja me ei ärata tähelepanu . Võime su juuksed lühikeseks pügada , siis peetakse sindki poisiks . " " Ei , sa ei saanud aru . Mida me ütleme , kui küsitakse ? Kas me oleme patustanud ? Milliseid patte me läheme andeks saama ? Miks me hakkasime palveränduriteks ? " " Ma ei tea , " pomises Aidann mõtlikult . " Me ei lähe ju päriselt Compostelasse , eks ? Ja mingeid patte on kõigil . Kas sina oled süütu ? " " Ma võin tuld süüdata , " ütles Grethel tõsiselt . " Gunard arvas , et see ei ole patt , kui sellega kurja ei tehta . Ma arvan küll , et ma olen süütu . " " Küll me tee peal midagi välja mõtleme , " arvas Aidann siis . " Ega keegi ei tule ju iga palveränduri käest küsima , et miks ta Compostelasse läheb . Lihtsalt minnakse , on selline komme . Ja meie läheme ka . Homme varahommikul asume teele . Arvad , et sa jaksad ? " " Kui sa mind aitad , Aidann , " naeratas tüdruk . " Kui sa mind aitad , siis ma jaksan küll . Sa oled nii tugev . " " Ma lähen siis riste ja märke tegema . Ja sina mine magama ! " Gretheli pikk talukleit oli kulunud ja katkine , ent kui nad sellele ühe kaevandusest leitud kopitava nartsu peale tõmbasid , nägi ta juba peaaegu palveränduri moodi välja . Aidann kinnitas ta seljale kasteheintega kokkusõlmatud risti , rinnale riputas nööri otsa lükitud teokarbid . Enda vereplekised riided peitis ta ühe haisva nartsu alla ning ehtis ennast samuti risti ja teokarpidega . Nad võtsid kepid kätte , jätsid koduse kaevandusega hüvasti , ületasid koolmekoha ja jõudsid lõuna paiku teele , millelt nad olid Võluteatriga ära pööranud , et otsida vaikset ja varjulist laagripaika . Nad ei läinud edasi mitte mööda seda teed , vaid suundusid üle nõmme suure maantee poole , mis viis Bordeaux'sse . Selle ääres pidi olema palju kõrtse ja võõrastemaju , mille küünides ja tallides pakuti palveränduritele tasuta öömaja . Teel kohtasid nad vaid mõnda üksikut karjust , kes neid nähes risti ette lõi . Huvi nende vastu ei tuntud , kohalikud olid tõesti palveränduritega harjunud . Esimese rännakupäeva õhtuks jõudsid nad maantee äärde ja leidsid peagi väikese kõrtsi . Nende käest ei küsitud midagi , viibati lihtsalt talli poole , et võite seal magada , kui soovite . Perenaine tõi neile kausitäie kalasuppi , mida nad siis lürpisid nagu hullud . Talli tagaosas , teeliste ratsude ja muulade taga oli õlekuhil , milles nad ennast sisse seadsid . " Kas palverändurid võivad ka üksteise kaisus magada ? " küsis Grethel ja naeratas õrnalt . " Kui neil külm on , " arvas Aidann . " Või kui neile lihtsalt meeldib . " " Meeldib küll . Ja ma ei ole veel päris terve ka . Mul on sooja tarvis . " Nad olidki teel kolm päeva , magasid tallides ning lautades , said süüa ja hakkasid juba unustama , miks ja kuhu nad õieti lähevad . Vahimehi nad ei näinud , hoopis Bordeaux' poolt tuli neile vastu palju kaubitsejaid , sõjasalku , palverändureid , kes kandsid kaasas suuri merikarpe , mida nad olid Compostela rannikult korjanud , et oma rännaku kohta tõendust saada . Noored liikusid aeglaselt ja puhkasid tihti . Akvitaaniat läbiv maantee oli tunduvalt laiem kui Antrauschis , ilmselt kandis kuningas selle eest paremat hoolt . Ühel õhtupoolikul enne Bordeaux'd , järjekordse teeäärse räämas võõrastemaja ees kohtusid nad kummalise seltskonnaga . Muusika hakkas juba kaugelt kõrva , vilepillide lõbus tilin ja trummide põntsumine . Meloodiat hoidsid üleval mitmel häälel kõlav üha kiirenev laul ja torupill . Aidann ja Grethel keerasid heki taha , kõrtsi poole , astusid läbi pori ja jõudsid hoovi , kuhu oli kogunenud mitukümmend inimest , kanad sebisid ärevalt kaagutades nende jalge vahel edasi-tagasi ning keset hoovi neid pille mängitigi . See oli kummaline , ent samas meelielavdav vaatepilt . Vast kümneliikmeline kaltsudes seltskond hüppas ja kargas poris , mõned neist hoidsid tantsides käes pille , ja kui nad neid just ei puhunud , üürgasid valjult laulda : Cuncti simus concanentes : Ave Maria ! Cuncti simus concanentes : Ave Maria ! Nad tantsisid kätest kinni hoides , keerlesid pööraselt , mehed ja naised segamini , kõik noored , nende nägudelt peegeldus kõige ehtsam rõõm ja tantsuekstaasist sündinud vabadus . Pori pritsis nende nartsudele ja naerustele nägudele , tilkus juustest ja plärtsatas vahel vastu trummi . Kui nad refrääni lõpetasid , laulis üks ja kõige noorem tüdruk üksi , kõlaval ja imekaunil häälel : Virgo sola existente en affuit angelus Gabriel est appelatus atque missus celitus Clara facieque dixit : Ave Maria ! Ja siis jälle kõik koos , ka külarahvas ja muud võõrastemaja külalised , isegi paar rändavat kaputsiini munka lõid madalal bassil sekka : Cuncti simus concanentes : Ave Maria ! Cuncti simus concanentes : Ave Maria* Polnud raske taibata , et pillimängijad ja tantsijad olid palverändurid , sellest kõnelesid maja ette maha heidetud pikad kepid , paunad ja mustad palvehelmed . Nende joovastus muusikast oli siiras ning nakatav , varsti leidsid Grethel ja Aidann ka end laulurütmis kaasa õõtstamas ja ümisemas . Noored tantsijad võtsid kätest kinni , moodustasid ringi ja kiitsid lauldes neitsit , jutustades lugu sellest , et talle oli end ilmutanud peaingel . Veel paar laulu laulsid nad , sekka ka mõne kurvema , kuid lõpetasid taas veel kiirema ja hoogsama Cuncti simus concanentes'ega . Siis kostis rahva kiidukisa taevani ning sedamaid hakati ka kõrtsitoast söögi ja joogikraami välja kandma . Väsinud ja õnnelikud palverändurid vajusid roidunult aida ette õlekuhjale , kuhu neile toodi praevardaid ja veinikanne . Kaputsiinid õnnistasid neid , mille eest said tee peale veinisõõmu kaasa , rahvas hakkas tasapisi laiali valguma , nii mõnelgi laulusalm veel huulil . Siis märkaski kõige pikemat kasvu noorepoolne palverändur Aidanni ja tema kaaslast ning viipas neid lõbusalt pidusöögist osa saama : " Hei , vennad ja õed , tulge ja aidake meil neitsi Mariat tänada ja tema auks rännakust väsinud kehasid kinnitada ! " Arglikult ja ebalevalt astusid nad noorte juurde . Lõbus naerulagin täitis seltskonda , kuid varda otsast kugistati küpsetatud vutte ja joodi ahnelt punast bordood . " Sööge , vennad rändurid , " sundis taas pakkujate peamees , ja seda ei lasknud Aidann ja Grethel endale kolmandat korda öelda . " Lähete Bordeaux'sse ? " küsis noormees ja Aidann noogutas vutti täis suuga . " Hiljavõitu olete liikuma hakanud . Vihma on palju , hooaeg on möödas . " " Hooaeg ? " päris Aidann . " No muidugi ! Saate taevast vett ja rahet , päikest on harva . Montserrat's on rahvas vähe ja seal on igav . Tegelikult pole seal üldse enam need vanad head ajad , mil öö läbi pidusid peeti ja tantsiti . Compostelas on ehk veidi lõbusam , ma ei tea tõesti , pole seal juba kaks aastat käinud . Kuhu te edasi lähete , Compostelasse või Montserrat'sse ? " " Compostelasse , " kinnitas Aidann kiiresti liha alla kugistases . " Ikka Compostelasse . Me oleme vaesed patused ja ... " " Sa oled Antrauschist ! " hüüatas noormeest lõbusalt . " Kaasmaalane ! Sinu tunnen ma kõnepruugist kohe ära . Kust sa täpsemalt pärit oled ? " Aidann ei mõistnud noormehes midagi kurja kahtlustada . Ta kõneles , et tema ja ta õde on pärit Genterdami lähistelt ja otsustanud oma pattude lunastuseks ette võtta vaga teekonna Compostelasse , kõneles pikast rännakust ja vintsutustest , mille peale nende kaaslane vastas : " Mõnda pilli ikka mängite ? Laulda , tantsida oskate ? Nii on hõlpsam ja lõbusam ka . " Ka ülejäänud palverändurid kogunesid nende ümber , selgus , et kõik noormehed olid pärit kas Antrauschist , Lorraine'ist , Brabandist või Bavaariast , nad kõik olid üliõpilased Bonnis ja kord aastas , juba mitmendat korda järjest , otsisid endale kenad tüdrukud kaaslasteks , võtsid pillid selga ning läksid palverännakule , ikka mõnesse lõunapoolsesse maanurka , sooja mere ja ilusate palmide lähedale . Nüüd tulid nad Montserrat'st , Barcelona lähistelt Musta Madonna kloostrist , mis oli oma kuulsate tantsu- ja laulupidudega , mida palverändurid korraldavad , üle ilma kuulus . Kord aastas , jutustasid üliõpilased , pagevad nad tolmuste ja tindiste raamatute , kõledate auditooriumite , surmigavate õpetlaste ja tüütute pärusmõisade eest , et rännates ja lauldes aega veeta , maailma tundma õppida ja jumalat kiita . Aidanni küsimuse peale patukoormast puhkesid nad lõbusalt naerma ja kinnitasid , et eks neid patte rändude käigus kõrtsilakkades ikka koguneb , ning Grethelile kõige lähemal istuv linalakk piiga punastas seepeale juustejuurteni . Oma teel , jutustas Lothar ( nii oli noormehe nimi ) , hoiavad nad eemale Vahimeestest , sest kui palverände nad veel kuidagi kannatavad , siis lõbusat tantsu ja laulu kindlasti mitte , ja mõned nende sõbrad on Saksoonia teedel juba kinni võetud , läbi pekstud ja nende pillid pilbasteks taotud . Lõunapoolsetes maades on Inkvisitsioon sallivam , kuid siiski mitte niipalju , kui üliõpilased sooviksid . Nad jõid veel veini , neiud heitsid end noormeeste kaissu ja tõmbasid tekid peale ; Grethel vaatas neid uudistades , kuid nihkus siis samuti otsustavalt ja tähelepanu nõudvat pilku ümberringi heites Aidannile lähemale , keris end tema õlale toetudes kokku ja võttis sisse väga kaitstud ja turvalise ilmega poosi . Lothar aga , kes Bonnis teoloogiat õppis , jutustas sel ajal , et palveränd pole enam see , mis vanasti , mis ta peaks olema , ja et usust on kadumas siiras hardus , joovastus ning rõõm . Ühelt poolt asendavad seda Vahimehed ja Luther põhjas karmuse , ranguse , teutooni metafüüsika ja loogiliste doktriinidega . Teisal , lõunas , on usk ehk siiram , rahvas tantsib ja laulab pühakujude ees ikka veel , tänab pilli mängides pühakuid , kuid need viisid muutuvad aasta-aastalt väljenduslaadilt kasinamaks ja asenduvad kloostrites sündinud ja ainsateks lubatavateks kuulutatud lauludega . Mungaordud , kanoonikud , valitsejad ja kardinalid oma omavahel riius , sõdivad ja kaklevad , teevad poliitikat , selle asemel et lauldes ja tantsides joovastuda , tänada neitsi Mariat tema õnnistuse ja kingituse eest . Sest just nii olevat käitunud esimesed kristlased , mil puhast rõõmu päästmise , armastuse ja lunastuse üle polnud veel mürgitanud teoloogilised targutused . Nad kogunesid pühapaikadesse , kogunesid pühakute säilmete ümber , tantsisid ja laulsid , sest see oli nende viis - ja kõige siiram viis , mis jumal inimesele andnud - tänada . Rõõmustada ja tänada . Aidann kuulas , tundes enda vastas Gretheli sooja keha . " Õnneks , " ütles Lothar , " pole Akvitaania kuningriigis Vahimehi , siin ei lubata neil tegutseda , ehkki protestantlikke tuuli puhub ka siin . Kuningas Marcel on ediktiga lubanud kõigile usuvabaduse . Palverändurite teel ei tohi usu pärast sõdu pidada . " " Vahimehed võivad end maskeerida , " vastas Aidann vaikselt . " Sa ei pruugi neid näha , kuid nad on ikka siin . Näiteks . " Grethel peaaegu ei liigutanudki end , kui ta küsis : " Kas te mõnd palverännu imet olete näinud ? Montserrat's või Compostelas näiteks ? " " Imet ? " kordas Lothar mõtlikult . " Või märki näiteks , et su patud on andeks antud ? " päris Grethel uuesti . " Oh , patud ! " hüüatas keegi palverändureist rõõmsalt . " Muidugi ! Justine , räägi neile imest ja andeksandmisest ! " Kuuldus kihistamist ja üks neiu lõi hüüdjale mänglevalt suu pihta . Õlekuhilat läbis lõbus ja üksmeelne naeruturtsatus . " Tegelikult , " sõnas Lothar , " polegi see nii naljakas lugu . Aga imeline küll . Eelmisel aastal kohtasime me , kui olime teel Freiburgist Provence'i , üht kurba näitsikut . Temagi oli teeline , ent murest murtud , vaikne ja sõnaaher , kuigi vajadus armastuse ja nooruse nautimise järele oli tema näole sügavamale kirjutatud , kui vana tamm juuri ajab . Ta läks ... Hei , Justine , räägi , kuhu sa teel olid ! " " Aigues' nunnakloostrisse , " vastas tüdruk . " Ja miks ? " nõudis Lothar . " Ma olin otsustanud maisest elust eemale tõmbuda ja pühade õdede seltsis olla naiseks ainult jumalale ... " " Ning sa mõtlesid ümber , Justine ! " hüüdis selle peale Lothar . " Kaks ööd ja päeva mängisime me sulle lustlikku muusikat , laulsime ja kiitsime elu , millest olid otsustanud tagasi tõmbuda . Kaks ööd ja päeva , ja ma vannun , et olles nõrkenud ja kokkukukkumise äärel , nägin ma Püha Ruperti innustavat sõrme endale vibutamas ja neitsit naeratamas - mängi edasi , sõber Lothar , käskisid nad mind , ja näita sellele õnnetule hingele , et peale lihasuretamise on ka teisi teid meile meelepärane olla . Ja nagu päike sõuab välja pärast tormi pilve tagant , ilmus ka sinu näole lõpuks naeratusevine , esimene ja ähmane , kui sa lõpuks tõstsid silmad ja vastasid minu sõbra Christiani vagadele pilkudele . " " Ja sa ei läinud kloostrisse ? " hüüatas Grethel , pead Justine'i poole pöörates . " Oh ei , " vastas neiu . " Ma ütlen endale ikka , et lükkasin selle edasi . " " Ja selle eest oleme neitsi Mariat kõige rohkem tänanud , " märkis keegi käharpäine noormees , kelle põlvedel Justine'i pea puhkas ja kes pidi järelikult olema Christian . " Siin ongi teile palverännu ime , " sõnas Lothar . " Kui minu õpingud kunagi lõpule jõuavad ja minust Jumala abiga näiteks preester saab , siis on mul kohe võtta üks - kuigi mitte kõige kanoonilisema sisuga - juhtum elust . Ime mis ime . Lugu sellest , kuidas armastusest Jumala vastu kantud muusika tõi elule tagasi ühe murtud südamega hinge . " " Kas sa tõesti nägid neitsi Mariat ? " uuris Aidann veel kord . " Ma arvan küll . Kui ma olen tantsinud musta Madonna kuju ees tunde ja laulnud talle kiidulaulu , siis tõesti ma näen teda ; sulgen silmad ja näen ning tunnen heldimust , hardust ja rõõmu . Siis ma tean , et minu usk on tõeline , et mul on põhjust rõõmustada Lunastaja üle , ma unustan kõik need doktorite targutused , doktriinid ja traktaadid . Jumal pole mitte kirjatähes , ja ka kiriku kiviseintes mitte , vaid minu sees , minu kohal ja minu ümber . Neitsi on minu pääsemine , lunastus ja joovastus . Minu muusika , minu laul ja tants on Temast ja Temale , Ta tunneb selle ära , Temagi rõõmustab minu joovastuse üle . Tema on armastus ja Tema on andnud armastuse , jah , ka selle armastuse , mida ma praegu tunnen oma kauni Michaela vastu . " Tüdruk , kes Lothari kaisus oli , puudutas tema sõnade kinnituseks huultega ta suud . Aidann nägi viivuks neiu malbeid , otsekui suitsuvinega kaetud andunud silmi ja rahulikku õnnes puhkavat nägu . Talle tundus Michaela ilme ja silmavaade väga tuttav . Hetkel , kui Michela huuled puudutasid Lothari suud , tundis Aidann , kuidas Gretheli keha ta vastas tuksatas . " Ja milleks , " jätkas õhinal Lothar , kui ta oli neiu suudlusele vastanud , " milleks mulle missad ja müsteeriumid ; teoloogilised dispuudid usutunnistuse üle ja kirikukogudel täiskritseldatud pärgamendirullid , kui ma näen Jumalat oma Michela sinisilmades , näen silmades , mis kui tema kodukoha tirooli mägijärved kõnelevad mulle armastusest ; sama ehtsast ja sügavast kui see , mida tunnen Jeesuse ja tema pruudi vastu ? Ma võtan lonksu veini - näete nii ! - ja veelgi ilusam tundub mulle maailm . Ma laulan ja tänan Jeesust maailma eest , milles pole midagi üllamat ja joovastavamat kui mehe ja naise armastus . Tantsides musta jumalaema kuju ees näen ma tema poja kannatusi , ent ometi tunnen ma rõõmu tema rõõmust . Jah , muidugi peetaks mind ketseriks ja põletataks , kui ma kõneleksin neid sõnu Aachenis või Roomas . Aga sellepärast me rändamegi , naudime vabadust armastada usku , armastada armastust ja täname selle eest neitsi Mariat . Nii oleme me Jumala lähedal . Hei , kas pole mitte nii , vennad ja õed ? " Vastuseks võttis keegi neiu lauluviisi üles : Amours , Ou trop tart me sui pris m'a par sa signourie apris douce Dame de paradis ke de vous vaeill un cant canter Pour la joie ki puet durer vous doit on servir et amer* Kaunis ballaad kõlas veel kaua aidas , üliõpilased ja nende kallimad laulsid laule , mida olid õppinud Montserrat's , laulsid viimast korda , enne kui jõuavad tagasi kodumaile ja peavad salgama oma veendumusi ja armastust . Justine veeretas end Gretheli juurde ja sosistas talle midagi kõrva . Grethel tegi suured silmad , kuid raputas ettevaatlikult pead . " Ja õigem on , " sõnas Justine vaikselt pead raputades , kui lauluviis endiselt nende ümber kõlas , " mitte üldse mõeldagi selle peale . Või kui mõtled , siis nii , et liiga hilja pole kunagi , aga liiga vara - peaaegu et alati . Nüüd olen ma selles kindel . Ma nägin , kuidas sa võpatasid selle kloostrijutu peale enne , anna andeks , kui ma su mõtteid ehk liiga pealetükkivalt eemale üritan suunata , aga sa oled noor ja ilus . Ja sinu ... vend on ka . Milleks määrata end närtsimisele , eks ? " " Millest sa räägid ? " küsis Grethel . " Sa tead millest . Kloostril on müürid . Paksud ja kõrged müürid , nad ei lase midagi läbi ja kaitsevad sind . Maria Magdalena ei olnud nunn , ta elas ja armastas . Tema ei loonud kloostreid , talle polnud neid tarvis . Pea meeles - kloostril on müürid . Nende vahel on vaikne ja rahulik , kindel ja turvaline , aga oled sa veendunud , et just seda sa ihkad ? Klooster on pääsemine , kuid samas ka vangistus . Kloostril on müürid , mille vahelt ei tule palju sisse , kuid ka väljapääsu pole sealt . " Kloostril on müürid , mõtles Grethel edasi , kui Justine taas Christiani embusse naasis . Kloostril on müürid . Ta nägi ja tundis neid müüre korraga . Ja kartis . Jah , ta oli mõelnud kloostrile , kuid las praegu - seni kuni ta on veel noor - olla tema müüriks Aidann . Ta nihkus poisile lähemale , ta peitis end kaitsvate müüride varju . " Ja olla sulle truu , Michaela , ongi minu siht . Sina oled minu armastus , ja kui ma seda ei mõista hoida , siis pöörduks ka Maria Magdalena minust ära , " rääkis sel ajal Lothar . " Sa räägid Maria Magdalenast , nagu tema olekski ... neitsi Maria ? " küsis Aidann ettevatlikult . " Aga ta ongi , " vastas Lothar südikalt . " Ma ei saa aru , " tunnistas Aidann . " See pole ka praegu oluline . Ma ei tahaks sind , sõber palverändur , väsitada juttudega , mille edasirääkimine võiks sulle ohtlikuks saada . Aga tea , et kogu see maa siin peidab ja varjab hoolikalt legende ja mälestusi aegadest , mil Maria Magdalena , pärast oma armastatud mehe ristilöömist , siia purjetas ja Provence'i ristiusku pööras . Niivõrd kaunis oli ta , et veel praegugi lauldakse ... Dona Maria , Verges plazens , ai tal Dona com ieu sai richa e de bélas faicons , amb cors convenent e gai , amb dichs plasentiérs e bons si volgués precs ni demandas sofrir degra m onrar , car tener e servir , que no' falh ren qu'en bona domna sia , mas car Amor y perd sa senhoria* Armulaulu saatel , neidude kena häälekõla imetledes , tundis Aidann , kuidas Grethel , ikka veel väsinud ja nõrk , magama jäi . Õrnalt asetas ta tüdruku õlgedele , läbi une põimusid neiu käed Aidanni ümber ja poiss ei olnud päris kindel , kas ta mitte ei tundnud enda huultel õhkõrna pehmet ja kerget puudutust , just viiv enne seda , kui temagi laulu saatel unne suikus . XV Pilar Neljanda päeva pärastlõunal , pärast üha kiirenenud rännakut , mille käigus nad vähe omavahel kõnelesid , jõudsid Grethel ja Aidann Bordeaux' väravate alla . Lothari juhitud palverändurid olid lahkunud varavalges ja jätnud neile ühe küpsetatud vuti ja veinilähkri teemoonaks . Aidannile oli Bordeaux lihtsalt veel üks linn , Grethel silmitses aga jahmunult kõrgeid müüre ja torne , uhket silda üle vallikraavi , meeletut sagimist väravate ees . Nad seisid inimestest müksatuna ja tõugatuna porisel teel , neist möödusid turulised ja muu lihtrahvas , neile ei pööratud tähelepanu , nad olid lihtsalt ja jälle palverändurid , keda siit aasta ringi läbi vooris . Aga see oli Bordeaux , linn , kus elab magister Frias . " Tule nüüd , " sikutas Aidann teda . " Palverändur on alandlik ja ei vaimustu suursugustest asjadest . " Aga tal ei pruukinud seda öelda , sest kaks kaltsudes palverändurit ei äratanud tõesti kelleski huvi ega üldse mingit tähelepanu . Õhtu pidi varsti kätte jõudma ja nad otsustasid kusagil varjupaiga leida . Pealegi teadis Aidann , et pärast pasunate puhumist ei maksa tänavatel hulkuda , sest mõnel pool ei luba seda seadused . Korravalvurid võisid öised hulkurid linnast välja visata . Nad nägid veel palju hulguseid , kerjuseid ja palverändureid , kes kõik ühes saginas kulgesid mööda tänavaid linna südame poole . Tänavatel jalutasid ka pürjelid oma prouadega , igasugused aadli- ja ametimehed , samuti oli näha munki . Aidann pani tähele , et Bordeaux on üks puhtamaid linnu , mida ta oli näinud . Antrauschis või Flandrias täitis linnu lämmatav ropahais , sest tänavate äärde kaevatud kanalid roiskvee ja jäätmete tarbeks olid alati täis ja neid puhastati harva . Akvitaanlased aga nähtavasti hoolisid oma linnast rohkem või oli siin kaupmeeste ja käsitööliste võim linnaisade üle suurem ning nad sundisid neid rangema käega peremehi oma majaesist koristama . Samuti olid tänavad siin laiemad kui põhja pool . Tallid olid nähtavasti linna äärealadel , mitte keskel , ja hobuste sõnnikut ei pillutud sealt tänavatele . Bordeaux' tänavatel ei jooksnud ka sigu , nagu näiteks Maastrichtis või Oderburgis . Õhtukella helistamise aeg polnud enam kaugel , sest paljud poodnikud olid juba poeuksed sulgenud , sepad , habemeajajad , värvalid ja kõrtsmikud hakkasid samuti otsi kokku tõmbama . Nii nad seisid , keset tänavasaginat , kaks noort palverändurit , teadmata täpselt , kuhu edasi minna , mida otsida , mida küsida . " Kuhu me läheme , Aidann ? " küsis Grethel . " Ma tahaksin süüa . " " Otsime mõne kõrtsi või taverni kiriku läheduses , " pakkus Aidann . " Seal saame uurida , kus asub varjupaik või vaestemaja . Palverändurid peaksid sellises kohas ööbima . " Kasutades oma vaistu ja uurides lohmaka peavarju alt ümbrust ja inimesi , juhtis Aidann Gretheli lõpuks Place des Quinconces'i lähedusse , kus majade katuste tagant sirgus Sainte Croix' katedraali kõrge torn . Eespool nägid nad veel mitmeid palverändureid , kerjuseid ja hulguseid , kes nähtavasti suundusid , iseteadlikul ilmel , katedraali poole . " Kas sa tead ikka , kuhu minna ? " uuris Grethel tasasel häälel . " Ilmselt tuleks selle suure kiriku poole astuda , " arvas Aidann . " Loodetavasti on seal mingi vaeste varjupaik . " " Ja Vahimehed . Kui nad siin on , siis seesugused kohad oleksid esimesed , kust nad meid otsiksid . " See pani Aidanni järele mõtlema . Nad ei olnud Vahimeestest eriti palju rääkinud , polnud tahtnud tonte välja manada ja tegelesid pealtnähtud mõrtsukatööga kumbki oma mõtetes eraldi . Nad ei rääkinud palju olnust , sest sellest teadsid nad mõlemad ühepalju , ja vastastikku valusate haavade lahtirebimise asemel nad hoopis ravitsesid ja leevendasid neid , rääkides tulevikust . Ometi kummitas Vahimeeste oht neid pidevalt , nende sees ja ümber , ning nende silmad uurisid hirmunult ümbrust . Mõlemad olid unes näinud linalakast pikakasvulist prokuraator Andreast , deemonit , kes neid öösiti taga ajas , meest , kes oli toonud surma väga lähedale ja teinud tõeliseks . " Nad ei tunneks meid ära , " ütles siis Aidann . " Me oleme osavalt maskeerunud . Ja Akvitaania kuningas ei lubaks ... " " Jah , aga parem on ikkagi teada , et neid siin läheduses ei ole , eks ? " Grethel vaatas ringi ja silmas tänava ääres istumas ühte endavanust tüdrukut . Tüdruk istus rätsepaistes , kandis seljas räbaldunud takukotti . Tal olid pikad pulstunud tumedad juuksed , mis langesid sülle . Tüdruk oli tõmmujumeline ja isegi võõrapärane , kuigi paistis ennast väga koduselt tundvat . Grethel lähenes talle ettevaatlikult , kummardus ja küsis : " Ütle , hea tüdruk , ega sa ei tea , kas siin ei ole palverändurite jaoks mõnda paika , kus nad saaksid rahus puhata ja kasina leivatüki päevase rännaku leevendamiseks ? " Tüdruk tõstis pilgu ja vaatas imestunult üles . Ta oli tõesti tumedaverelisem kui enamik akvitaanlastest , välkuvate silmavalgete , kõrge lauba ja kergelt kaardus ninaga . Aga ta oli väga ilus tüdruk . " Palverändurite jaoks ? " küsis ta heledal häälel vastu . " Miks ei tea ? Muidugi tean . " " Ütle siis , palun sind . Me oleme väga väsinud päevasest rännakust ja tahaksime puhata . " " Kes meie ? " " Mina ja ... " Grethel näitas Aidanni poole , kes seisis paar sammu eemal ja jõllitas peakate alt tüdrukut , kõhkles siis ning lisas , " ... minu vend . Me tuleme Burgundiast . " " See on sinu vend ? " kerjustüdruku hääles kõlas kahtlus . " Minu noorem vend , " kinnitas Grethel . " Ja me tuleme tõesti Burgundiast . " " Seda sa juba ütlesid . Aga te ei tule Burgundiast . Seal räägitakse teistmoodi . " " Me pole burgundlased , " ütles nüüd Aidann , " aga tuleme ikkagi sealt . Läbi Limousini . " " Miks te palverännakul olete ? " pani tüdruk kavalalt pea viltu ja silmitses pinevalt Aidanni . " Me oleme patused , " ütles Grethel , " ja tahame minna Compostelasse Püha Jacques'i hauale , et seal palvetades oma patud lunastada . Aga sinna on veel pikk tee ja me otsustasime täna Bordeaux's puhata . Aga miks sa pärid seda kõike ? Lihtsalt ütle meile , kas siin on mõni vaeste varjupaik ja me läheme sinna . " Nad ei olnud omavahel Lothari lõbusa seltskonna viise arutanud ; nad ei mõistnud neid päriselt ja tundsid vaistlikult , et parem on näida kõige harilikumate palveränduritena . " Kas teil raha on ? Palveränduritel on alati natuke raha , " ütles võõras tüdruk nobedalt ripsmeid pilgutades ja Aidanni teraselt uurides . " Meil ei ... " alustas Grethel , kuid Aidann pani tüdruku ette maha pool eküüd , mille ta Catarina kukrust oli leidnud . " Ütle palun , kus on varjupaik , " lausus poiss . " Või näita meile teed sinna . " " Minuga läheb teil kaua aega , " sõnas tüdruk . " Ma kõnnin aeglaselt . Varjupaik on Sainte Geneviéve'i kirikutorni taga . Lähete siit üle Quinconces'i väljaku ja pöörate üles mäe poole , mitte sadama suunas . Seal palverändurid ei käi . Siis peaksite kella kuulma , minge selle suunas ja oletegi varjupaigas . " " Aitäh , " ütles Aidann . " Mis su nimi on ? " " Aitäh sulle , palverändur . Minu nimi on Pilar . " " Kas sa kerjad siin ? " " Mitte alati . Mõnikord mulle antakse raha heal meelel , mõnikord aga ei anta üldse . Palverändurid pole mulle kunagi andnud . " " Aga miks sa siis meie käest küsisid ? " " Sest te ei ole ju palverändurid . " " Tule , Aidann , " sikutas Grethel korraga poissi käest . Temagi oli võõrast tüdrukut teraselt jälginud ja miski tolles sundis Grethelit kiiremini siit eemale astuma . " Tule , lähme nüüd . Varsti kisub pimedaks ja me peame tänavalt kaduma . " " Oota , " rebis Aidann ennast lahti . Tema näitleja eneseuhkust oli haavatud . " Mille järgi sa ütled , et me pole palverändurid . Oleme küll ! " " Palverändurid ei vaidle , " naeratas tüdruk võidukalt . " Aga üldiselt on neil teistsugune silmavaade . Elutu , tuim ja igav . Aga sina vahid mind nii , nagu poleks varem elus tüdrukut üldse näinud . Ja palverändurid ei küsi tavaliselt minusuguste käest midagi ega anna raha . " " Me oleme küll palverändurid , " ei lasknud Aidann ennast eksitada ja tundis , kuidas tema nägu kattus punaga . " Ja lihtsalt küsime esimeselt ettejuhtuvalt teed . " " Palverändur ei küsi esimeselt ettejuhtuvalt , " sõnas Pilar , vaatas vilksamisi Grethelit ja küünitas siis Aidanni poole . " Ja tead mis , kui sa oled oma õega tõesti patustanud , siis on kahetsus see , mis teil praegu kõige vähem meeltes on . Preestri juurde peaksite minema küll , kuid mitte patte kahetsema , vaid laulatama . " " Mida sa ometi räägid , vääritu ! " hüüdis Grethel , astus Aidanni poole ja sikutas teda veel kord käisest . " Lähme ometi , vend , ära kuula seda jumalavallatut ! " " Ma ei ole oma õega patustanud , " seletas Aidann siiski Pilarile edasi , otsekui vabandades , " vähemalt mitte nii , nagu sina vist arvad . Me oleme igal muul viisil pattu teinud , aga me täname sind juhatuste eest ... " Nad astusid mööda tänavat edasi ja Aidann kuulis , kuidas Grethel erutusest hingeldas . " Me ei tohi inimestega lobisema jääda , " ütles tüdruk . " Muidu nad saavad aru , et me tõesti pole palverändurid . " " Ise sa tahtsid Vahimeeste kohta küsida , " kehitas Aidann õlgu . " Aga nüüd jäigi küsimata . See oli terava pilguga kaval tüdruk ning raha peale maias , me oleksime võinud tema käest veel paljutki teada saada . " " Raha peale maias , " osatas Grethel , " ma oleksin pidanud alguses tähelepanelikum olema , kui temaga üldse kõnelema hakkasin . Ma olen Genterdamis kah temasuguseid näinud . Ta oleks sinult veel mitu eküüd välja meelitanud . " " Kuidas ? Ma poleks talle enam midagi andnud . " " Kuidas , kuidas ! Eks mine ja uuri järele , kui sa kindlasti pead . Mina lähen aga edasi . " ja Grethel rühkis mööda tänavat ega vaadanud tagasi nõutult seisma jäänud Aidanni poole . Poiss pööras pead , vaatas tänavanurgale jäänud Pilari ja siis Grethelit , pomises midagi omaette ja jooksis Grethelile järele . Pilar lehvitas talle . Nad jõudsid Quinconces'i väljakule , pöörasid mäe suunas , mis oli tihedalt kahekorruselisi kivielamuid täis ehitatud ja mille nõlvalt kerkis kirikutorn . " Kuule , kui see kerjuseplika tundis ära , et me pole palverändurid ... " alustas Aidann . " Ta polnud kerjuseplika , " lõikas neiu . " Ma ju ütlesin . " " Igal juhul teab ta linna hästi ja sai kohe aru , et me pole palverändurid , " ei jäänud Aidann rahule . " Me ei pea ära petma mitte lõbutüdrukuid , vaid neid munki , kes varjupaika hooldavad , " nähvas Grethel . " Mäletad , mida sa mulle linnamüüri juures ütlesid - ole alandlikum ja ära vahi nii suurte silmadega ringi . " Aidann kuuletus ja nad liikusid edasi , hoides pilku maas ja näidates kogu kehahoiakuga , et maised lõbud ja rõõmud on neile ammu tüütud ja nemad otsivad selle eest pigem pagu . Kirikutorn silme ees , jõudsid nad peagi Sainte Geneviéve'i juurde , kui kellahelin neile tõepoolest kõrvu hakkas . Varjupaik oli madal ühekordne hoone , mille ees seisis benediktiin ja kõlistas õhtukella . Ta ei pööranud uutele tulijatele tähelepanu , viipas lihtsalt sissekäigu poole ja pomises midagi tervituseks . Varjupaika hooldasidki benediktiinid . Aidanni ja Gretheli ees avanes müriaad sante , hulguseid , kerjuseid , palverändureid , vigaseid , heidikuid . Kogu see rahvahulk kisas , käras , keerles , sebis ja asjatas suure ruumi taganurgas , kus parasjagu jagati suurest katlast kaussidesse leent . Isehakanud palverändurid seisid kui puuga pähesaanud uksel ja uudistasid seda kakelungi . Vennaarmu siin nähtavasti ei tuntud ja mungadki paistsid sellega harjunud olevat , ei üritanud suuremat korda luua ega neid vaikusele ja vagadusele sundida . Nende nimesid ei küsitud , üks munk käskis neil edasi astuda ja ruumi kaugemas otsas jagusid neile paar ülekotti . Nad said kannu vett , jõid seda ja lürpisid lahjat leent . " Huvitav , kas Pilar magab ka siin ? " mõtiskles Aidann valjult . " Kuule , kui see sind nii väga huvitab , siis mine ja küsi järele ! " nähvas Grethel nipsakalt . " Ma niisama küsisin . See siin ei paista just kõige mugavam koht olevat . Äkki on linnas veel mõni ? Ja kui Pilaril ka oma kohta ei ole , siis peaks ta ju samuti varjupaigas magama ? " Grethel turtsatas . Öö jooksul igatsesid nad korduvalt taga oma kodust vankrit , isegi kaevandust ja kõrtsitalle , sest varjupaik oli räpane , kärarikas ja vastik koht . Nad ei julgenud eriti üksteise kaissu pugeda , ent enne uinumist sirutas Grethel oma käe , mida Aidann surus tugevalt ja silitas . Nii nad magasidki ja ärkasid alles munkade kellahelina peale . Hommikupalvus , ja siis valgus kari sante ja hulguseid linna peale kerjama . Ka päris palverändurid ei jäänud sinna , vaid komberdasid väljapääsu poole . Mungad valasid kannudesse vett ja jagasid värsket leiba . Aidannil õnnestus endale ja Grethelile pool pätsi välja võidelda ja seda nad siis järasidki . " Mida me edasi teeme ? " küsis Grethel . " Tuleb ülikool ja magister Frias üles otsida , " vastas Aidann kõhklevalt . " Mida muud me ikka oskaksime teha ? " " Mine sina , " arvas Grethel . " Ma olen väga väsinud ja paistab , et siin saab puhata . Kui keegi küsib , ütlen , et olen haige . " " Sa võib-olla oledki . " " Siis nad ravivad mind . Ma olen tõesti väga nõrk , see pikk rännak väsitas mind . " Ja Aidann läkski . Ta vaatas umbusklikult paja poole , millest eile õhtul oli kuuma leent jagatud , ja lubas Grethelile linnast midagi head tuua . Raha rippus tal kukruga kaelas , ja kui ta mõtles präänikute ning magusate safranisaiade peale , mida pagariärid pidid kohe-kohe müüma hakkama , tundis ta , kuidas suu hakkas vett jooksma . " Ma tulen lõunaks tagasi , " lubas ta . " Toon sulle süüa . Peida ennast tekkide alla , ja kui keegi küsima tuleb ... " " Küll ma hakkama saan , " naeratas Grethel . " Ära minu pärast muretse . Ole parem ise ettevaatlik . " Aidann lubas , et on , ning lubas uurida , kas keegi pole siin Vahimehi näinud . Ta kiirustas kõigepealt Quinconces'i väljaku poole , uudistas seal linnaelu ja silmitses inimeste liikumist . Siinsamas oli jõgi , üle mille viis uhke sild , mööda jõe perve edasi hakkasid silma loendamatud laevamastid . Aidann taipas , et sealpool peab asuma kuulus Bordeaux' sadam . Rahvavool paistiski liikuvat peamiselt linna ja sadama vahel . Siin vurasid vankrid veinivaatidega , jooksid pürjelid ja kaupmehed , kohtas võõrapärase olemisega veidrates rõivastes inimesi . Platsil oli algamas parasjagu turupäev , kaubitsejad sättisid üles oma lette , kostis kanade kaagutamist ja sigade röhitsemist . Kõik see tõi Aidannile meelde ajad , mil need hääled ja toimetused olid tähendanud mõnda suuremat laata , nende etendusi , raha ja põnevust . Ta hulkus sebiva rahva seas ja tegi seda , mida talle oli õpetatud - uuris inimeste silmi . Otsis Vahimeeste karmi ja osavõtmatut pilku , nende silmi , mis kunagi ei naernud . Kuidagi iseenesest kandusid ta sammud tänava poole , kust nad eile olid tulnud . Ta pidi kellegi käest küsima , kuidas jõuda ülikoolini . " Hei , palverändur , " hüüatas keegi ta selja taga . Aidann pööras võpatades pead ja nägi Pilari . Poiss naeratas ja sundis ennast kohe tõsiseks . Ta meenutas , et palverändurid ei kõnele seesugustega , keda Grethel oli kutsunud lõbutüdrukuteks ja keda Catarinagi oli mõned korrad siunanud , kuid kellest Rico ja Gunard vahel omavahel väga lõbusalt rääkisid . Aidann noogutas tervituseks , ent jäi siiski seisma ja mõtles , et kui Pilar enam midagi ei ütle , siis tema ka ei ütle ja läheb edasi . " Mida sa seisad seal nagu soolasammas ? " küsis Pilar . Tüdruk istus tänavanurgal nagu eilegi , rätsepaistes , üleni suure takukoti sees , pikad juuksed sülle langemas . Ta silmis oli kaval naeratus ja pea oli lõbusalt viltu . Ta on , mõtles Aidann , jah - ta on peaaegu sama ilus kui Grethel . " Ma otsin ühte inimest , " vastas siis poiss . " Mõtlesin just , et peaksin teed küsima . " " Kui su palveränduri paunas on veel münte , võid küsida minu käest . " " Münte ? Milliseid münte ? " " Marssiine näiteks . Või eküüsid . Sul paistis neid olevat . Rohkem kui palveränduritel tavaliselt on . " Aidann vaatas ringi ja läks siis tüdruku juurde . Too istus endiselt maas ega teinud katsetki tõusta . Poiss kükitas ta kõrvale . " Kas sa tead , kus asub ülikool ? " küsis ta . " Ülikool ? Muidugi tean . Ma tean meie linnas igat maja . Pool eküüd . " " Ma andsin sulle eile pool eküüd , " tuletas Aidann meelde . " Kas sa ilma rahata üldse midagi ei tee ? " " Kas sinu arvates on mul seda üleliia ? " küsis Pilar vastu , ent sugugi mitte nipsakalt . Ta ohkas ja puuris oma tumedasilmse pilgu Aidanni näkku . " Ilma rahata ei tee ma tõesti midagi , " ütles ta korraga tõsinedes . " Mul oli kunagi palju raha , tead . " " Mul oli ka , " kuulis Aidann ennast ütlemas . " Aga see kõik varastati ära . Minult ja Grethelilt . Grethel on minu ... õde , sa ju nägid teda eile . Ma olen vaene ja mul ei ole sulle raha anda . See , mis meil on , on üldse kõik , mis meil on . Rohkem pole meil mitte midagi . Aga pool eküüd ma sinu jaoks ehk veel leiaksin , kui sa mind aitad . " " Ta ei ole ju tegelikult sinu õde , " pilgutas Pilar kiiresti silmi . " Teil on erinevad vanemad . " " Noh , ei ole küll õde , " tunnistas Aidann . Ta oli Pilari läbilõikava pilgu ees kuidagi kaitsetu . " Aga me elasime nagu vend ja õde , ühes vankris . Tundub , nagu oleks see olnud väga ammu ... " " Kas sa armastad teda ? " " Mis ? Aah , muidugi ma armastan teda . Ma pean tema eest hoolitsema , sest kedagi teist tal ju ei ole . " " Ma ei mõelnud seda . Aga olgu peale . Miks sa palverändurit mängid ? " " Ma ei mängi . " " Ei ole mõtet mulle valetada . Ma elan tänaval ja tunnen inimesi . Minu töö on selline , pean vaatama nende silmi ja ära arvama , kas nendega on mõtet tegelda või mitte . Mõnel põleb hinges selline salasoov , mida ta isegi ei julge tunnistada , ise näib küll nii tähtis , väärikas ja ontlik , ent silmad annavad ta ära . Nii et ma oskan silmade järgi palju öelda ... " " Kas sa oled siin linnas näinud inimesi , kelle silmad ei naera ? " Ja Aidann seletas Pilarile , mida ta on näinud Vahimeeste silmades ja kuidas neid ära tunda . Pilar kõhkles või ei olnud endas päris kindel . " Igasuguseid turtsakaid on muidugi . Ma ei oska sulle küll öelda , et siin mingid sellised nuhid ringi käivad või ei käi . Aga sellest jääb vist poole eküü jaoks väheks ? " " Kui sa juhatad mind ülikooli juurde , annan sulle pool eküüd . " Ta silmitses tähelepanelikult tüdruku võõrapärast tõmmut nägu , tumedaid juukseid ja välkuvaid valgeid silmi . " Oled sa siit pärit ? " küsis ta lõpuks . " Oh ei . Ma sündisin Granadas . Me oleme siin mõlemad võõramaalased . Mis su nimi on ? " " Aidann . Jah , mina olen tegelikult Antrauschist . Sa ütlesid , et kunagi oli sul palju raha ? " " Tahad , et ma räägiksin sulle ? Huvitab sind tõesti ühe mauritüdruku elu ? " " Sa oled mauritüdruk ? " imestas Aidann . Talle meenus õhtu Soubous , menestrelide laulud ja Rico . " Muidugi . Kas siis aru ei saa , et ma pole sündinud Akvitaanias ? " " Kas sa oled ka kuuma verega ? " Pilar pahvatas heleda häälega naerma . " Kust sa seda võtad ? " " Räägitakse , et mauritüdrukud on kuuma verega ... " " Ma ei tea , ausalt . Kui tahad , võid järgi uurida ! " lagistas Pilar endiselt naerda ja pilgutas silma . " Tahad ? " " Ma ei tea ... " kogeles Aidann . " Aga räägi parem seda rahalugu . " " Olgu . Minu isa oli kalifaadi nõunik ja me elasime uhkes palees . Kui ma olin väga väike , algas sõda ja isa läks lahingusse . Ma mäletan teda väga ähmaselt , peaaegu üldse mitte . Mul oli ema ja veel oli seal mitu minu isa liignaist . Ühel päeval saabus sõnum , et meie sõjavägi on puruks löödud ja kristlased tungivad peale . Meid viidi laevale , et põgeneda . Aga merel võeti meie laev kinni , kristlastel olid samuti laevad . Mäletan , et oli palju tapmist ja veri voolas . Midagi purunes ja mina jäin jalgupidi selle alla . Rohkem ei mäleta ma midagi , kuni me teise laevaga Granadasse tagasi sõitsime . Ja siis mul jalga enam ei olnud ... sa vist ei teadnudki ? " Pilar kergitas oma kotiriidest kleiti . Aidann põrkas ehmatusest tagasi . Neiul polnud vasakut jalalaba . Parem jalg oli räbalais ja kulunud nahkkingas , ent vasemat polnud üldse . Sääre alaosas keerdus nahk sissepoole köndi otsa , mille all võis aimata luud.Tüdruk tõmbas kiiresti riide peale tagasi . " Mind kutsutakse Pilar Jalutuks , " ütles ta . " Ma ei mäletagi , mis on mu päris nimi , kuigi olen proovinud seda meelde tuletada . Kui mind sealt laevalt leiti , mingi vaat oli mu jala peale kukkunud ja mina ise meelemärkuseta , taheti mind algul tappa . Aga kristlastel oli kaasas üks munk ja tema ei lubanud . Ta võttis mu teise laeva ning arst lõikas mul jala alt ära . Et ma ellu jääksin . Mul pole sulle mõtet rääkida , kui valus see oli , sa niikuinii ei tea , mis valu on . Hiljem kasvatati mind ühes kloostris , aga ma põgenesin sealt , sest mulle ei meeldinud , mida nad minuga tegid . Jõudsin mingisse linna ... noh , üldiselt juhtus nii , et hakkasingi tegelema sellega , milleks mind kloostris kogu aeg sunniti . Harjusin ära . Muud ma teha niikuinii ei osanud ja see hoidis kuidagi elu sees . Et mul ühte jalga ei ole , siis makstakse mulle väga vähe . Teistele makstakse rohkem . Ma tulin Bordeaux'sse , sest siin ei vihata maure nii palju kui lõuna pool . Praegu olen ma veel noor ja ilus - kuigi ilma ühe jalata . Aga mõne aasta pärast olen ma vana ja inetu ning ilma jalata . Siis ei taha mind enam keegi . Ma mõtlen , et ma kogun raha ja proovin mõne laevaga Mauretaaniasse sõita . " Aidann oli sõnatu ja jala puudumisest endiselt ehmunud . " Minulgi pole enam vanemaid , " ütles ta lõpuks . " Mul olid pärisvanemad ja nemad surid katku kätte , kui ma veel väga väike olin , ja üldse ei mäleta neid . Ja siis olid mul kasuvanemad . Nemad on tapetud . Ma maksan nende eest kätte . " " See on hea , kui sa tead , kellele kätte maksta , " ohkas Pilar . " Mina ei vihka enam kedagi . Olen nende hooraks , kes mu vanemad tapsid . Kummaline , eks ? " Aidann kehitas õlgu . " Ma pean nüüd minema ülikooli otsima , Pilar , " ütles ta . " Ma annan sulle niisama pool eküüd , sa ei pea mind aitama . " " Ah , ma saan kõndida küll , " ütles tüdruk . " Ja oma raha olen ma alati välja teeninud , ühel või teisel viisil . " Ta ajas end kükakile , õngitses selja tagant kargu ja vinnas end püsti . " See on nüüd naljakas küll , kui Pilar Jalutu palveränduri seltsis mööda tänavaid hulgub , " ütles ta lõbusalt . " Kus sa elad ? " küsis Aidann . " Mul lubatakse selles trahteris magada ja tööd teha , " vastas Pilar . " " Neli Krooni on selle koha nimi . " " Ma mõtlesin , et sa elad varjupaigas . " " Mulle ei meeldiks seal . Üsna igav . " Neljas Kroonis " on alati lõbus . " Nad seisid püsti ja Aidann õngitses rinnal rippuvast kukrust mündi . " Pool eküüd , " ütles ta . " Nagu kokku leppisime , kui sa mind kohale viid . " " Aitäh , " sõnas Pilar ja sirutas käe raha järele . Aidann tegi , nagu annaks mündi tüdrukule , ent ootamatult ta sõrmed kõverdusid , käsi tegi pöörde ja tema pihk oli korraga tühi . Pilar vaatas Aidanni peopesa , siis poisi otsa ja raputas imestunult pead . " Ma ju alles nägin , et sul oli münt käes ! " " Oli küll , " naeratas Aidann , " aga ma võlusin selle , näed , siia ! " Ta sirutas käe , puudutas hetkeks Pilari pikki musti juukseid , riivas ta kõrva ning nipsatas mündi nahavoldist peopessa tagasi . " Oi , see oli hoopis minu juustes ! " hüüatas Pilar imestunult . " Kuidas sa seda tegid ? " " Ma võlusin , " kinnitas Aidann . " Ma oskan võluda . " Ja tundis end jälle nagu kõrvust tõstetuna , kui Pilar teda uskumatult jõllitas ja siis naerma pahvatas . " Sa oled ju koomuskitegija ! Nagu need , kes laatadel mõõku neelavad , ma olen neid näinud . " " Ma olin koomuskitegija . Nüüd olen ma palverändur . " " Tee veel seda trikki ! " palus Pilar võlutult . " Enam ei tohi . Münt võib niimoodi hoopis kaotsi minna . " Aidann ei teadnud , kust ta oli korraga saanud sellise edvistamise tuju , ta lihtsalt tahtis jalutut tütarlast lõbustada . Ta tahtis näha seda õnnetut mauritüdrukut naermas ja õnnelikuna , seda vanemateta ja täiesti üksikut tüdrukut . Aga võib olla polnud tema näitlejaveri palveränduri mängimisest küllalt rahuldust leidnud . " Palun ! " kordas Pilar kelmikalt . " Õnne ei tohi narrida , " ütles Aidann . " Öeldakse , et kui ühe mündiga teha liiga palju trikke , siis see muutub tujukaks ja kaob ära . " Ta tegi , nagu tahtnuks ta eküüd tüdruku pihku panna ja manas siis näole ehmunud ilme . " Mis on ? " küsis Pilar . " Kuhu su raha kadus ? " " Ma ei tea , " kogeles Aidann . " Alles ta oli ju mul käes , kuhu ta küll võis saada ? " Pilar kummardus ja uuris tänavat , möödakäijadki vaatasid neid üllatunud pilgul - lõbutüdruk ja palverändur otsisid ähmis olemisega midagi maast . Lõpuks Aidann hüüatas , haaras Pilari käe , avas selle sõrmed ja münt oligi korraga tüdruku peopesal . " Sa ise panid selle sinna , " hüüdis Pilar , " enne ju ei olnud . " " Võlukunstiga on nii , et ei või iial teada , " ohkas Aidann kergendatult . " Ma juba mõtlesin , et raha on kadunud ... Aga ta leidis ise tee sinu juurde . Nii et nüüd on see sinu pooleeküüne . " Pilar vaatas teda hetke oma kaunite tumedate silmadega ja pahvatas siis naerma . " Oi , Aidann , sa oled nii naljakas ! Ja osav . Kindlasti ei peaks sa palverändurit mängima , hoopis linnaväljakul , seal teiste pajatsite juures on sinu koht . Sa oled sündinud koomuskitegija , isegi minu petsid ära . " Aidannile meenusid õnnelikud päevad , mil ta oli Võluteatris õpipoisiks olnud . Talle meenus jutuajamine Gunardiga enne Genterdami , kui vanamees oli lõpuks usaldanud Aidannile tuvitriki , ja see , millist uhkust oli ta siis tundnud . Sel hetkel - mis nüüd tundus nii ammusena - oli Aidann näinud end juba hiilgava näitlejana , võib-olla isegi keisrikojas või mõnes aadlilossis . Sel hetkel oli ta olnud kindel , et tema tulevik on suur , ilus ja valla . Nüüd ei olnud enam Võluteatrit , Gunardit ega tulevikku . Ta oli vaene rändur , kes pidi lisaks endale ka Gretheli eest hoolt kandma . Ja isegi kui ta leiab siit linnast magister Friase , isegi siis - oli Aidann kindel - ei laseks ta Grethelil niisama lihtsalt minna . See poleks aus ega õiglane . Tal ei olnud peale Gretheli maailmas ühtegi teist lähedast inimest . Ehk toimetab magister nad kuhugi linna , kuhu Vahimeeste käed ei ulatu ... Ehk isegi Bordeaux's on neil turvaline ? Kuid ei , seda ta ei uskunud . Nad olid Vahimehi võitnud , nende eest põgenud , ja prokuraator Andreas oli Rico käest põletada saanud . Nüüd jälitavad need deemonid neid seda agaramalt , sest nemadki tahavad kätte maksta . Nad on ju rüütlid ning rüütlid ei unusta iial ühtegi alandust ega solvangut . Pilar juhtis Aidanni läbi kärarikaste tänavate , nad jõudsid jälle Quinconces'i väljaku juurde , sest ülikool pole sealt kaugel , seletas Pilar . Sa oleksid ta ise ka üles leidnud ja poleks pidanud kellelegi poolt eküüd maksma , rääkis ta . Ja et ta võib selle ka tagasi anda , sest teda ju lõbustati . Aidann arvas suuremeelselt , et jätku neiu pealegi münt endale . " Ma käin tavaliselt ka laatadel ja pidustustel , kui neid on , " rääkis Pilar , kui nad aeglaselt mööda poriseid tänavaid astusid . " Täna pidi ka olema , hõigati juba . Veinikaupmehed kutsuvad rahvast kuninga terviseks lõbutsema . Mulle meeldivad väga igasugused koomuskitegijad ja seda sorti rahvas . Nad ajavad su naerma , ja noh , eks ma saa seal tööd ka teha . Lähedale ma eriti pääse , kõik trügivad ja tunglevad , kui seal näitlejad on . Aga inimesed lähevadki laadale raha kulutama ja on siis ikka heldemad . " Aidann teadis seda ja mõtles valuga hinges tagasi Genterdamile . Kõik oli siis veel nii ilus tundunud . Reis , laat , etendus , Rico kaob ööseks lõbutsema , Gunard maitseb veini , Catarina tõreleb temaga ... Jah , see kõik oli toimunud siis , kui tal oli veel oma kodu . " Ülikool pole siit enam kaugel , " rääkis Pilar . " Sa oleksid juba kohal , kui ma saaksin kiiremini liikuda . Üldiselt ma selles kandis eriti ei käi . " Seda võis arvata . Majad olid siin uhkemad , kolme või isegi nelja korrusega . Siin ei elanud tavalised kaupmehed , vaid rikkamad linnahärrad , kohtunikud , õukondlased . Teisele poole jäi Garonne ja endiselt paistsid sealt mastid . Sadam oli lähedal ja õhus jõe hõngu . " Siin elab peenemat sorti rahvas , " ütles Pilar . " Kõrged isandad . Võib juhtuda , et mind aetakse siit ära , kui nähakse . " " Sa ei tee ju midagi kurja ? " imestas Aidann . " Noh , inimesed on juba kord sellised . Nad arvavad , et minusugustel ei sobi siin käia . Minusugustel ja teistel santidel . Ülikool on kohe ümber nurga . Muide , täna pidi ka keegi koomuskitegija väljakul esinema . Hommikul jooksis mingi poiss ringi ja kutsus kõiki vaatama . Äkki lähme ka ... " Pilar hammustas endale huulde , Aidann peatus üllatunult . " Ma mõtlesin , et kui sa selliseid asju tunned , siis võiksid sa oma " õe " ka võtta ja vaatama minna . Äkki saad isegi teenistust . " " Ma ei tea , " kõhkles Aidann . Nad seisid tänavanurgal , kust paistis väljak mingi ratsamonumendiga ja selle tagant pikk , madal ühekorruseline sammastega hoone . " Mul on tarvis leida ülikoolist üks inimene . Ma ei ole enam koomuskitegija , Pilar . Nüüd olen ma palverändur . " " Kahju . Ma mõtlesin , et äkki oleksid sa tahtnud seda taanlast näha . " " Taanlast ? Missugust taanlast ? " " Seda , kes etendusi annab . Ma ju rääkisin , et hommikul hõigati üle linna , et täna õhtul esineb üks kuulus võlukunstnik linnaväljakul . Ma isegi nägin teda vankriga sõitmas , tead , selline imelik vanker , millel üks külg lahti käib ... " " Hommikul ? Täna hommikul ? " " Täna jah . Kõigepealt sõitis vanker läbi ja siis jooksis mingi poisike , viskas hundiratast ja hüüdis , et mingi taanlasest võlukunstnik ... Gona oli vist tema nimi , Gonar või midagi sellist ... " " Gunard ? " küsis Aidann ja tundis , nagu oleks ta tulikuuma raudpoldiga maa sisse kinni löödud . Kopsudes ei jätkunud õhku ja silme eest kippus ähmaseks muutuma . " Gunard ? Jah , võis olla küll ... Aga mis sinuga juhtus ? Sa näed välja , nagu oleksid deemonit näinud . " Aidann rabas Pilaril käest . " Gunard Taanlane annab täna linnaväljakul etendust ? " Ta hääl värises ja keel ei tahtnud sõna kuulata . " Nii hüüti . " " Kuidas , kuidas see mees välja nägi ... kas sa nägid teda ? " " Selline vanamees , hallis vammuses , rohelise krae ja kapuutsiga , habe , barett , nagu ikka näitlejad välja näevad . Istus pukis ja logistas vankriga läbi linna , poiss jooksis ees ja hõikas , et tehakse võlutrikke . " See on võimatu , mõtles Aidann , see on täiesti võimatu . Püha Miranda nimel , nii ei saa olla . Aga mingi sisemine hääl sosistas talle kõrva , et saab küll . Sa ei näinud ju , kuidas Gunard tapeti . Vahimees võis sõjahaamriga mööda lüüa . Või ainult kergelt Gunardit haavata ... Ja siis jõudis ta metsa vahele , kuhu rüütel hobusega järgi ei saanud . Nad tormasid ju kõik teda ja Grethelit jälitama . See on ju siis võimalik , et Gunard on elus . Teda polnud hauas ja vankreid ka ei olnud . Ta peitis end metsas , tuli pärast vankritele järele ... Aga Vahimehed ? Kas neid siis pole Bordeaux's , kui Gunard julgeb siin ringi sõita ? See kõik on liiga ilus , et uskuda . Liiga hea , et olla tõsi . Ta peab sellest Grethelile kohe rääkima , ülikool võib oodata . " Me peame kohe varjupaika tagasi jooksma ! " hüüdis Aidann . " Kohe , viivitamatult , ma pean sellest Grethelile rääkima . " " Meie ? Jooksma ? " " Noh , see tähendab mina pean jooksma . Tead , mida see tähendab , Pilar ? Et Gunard elab ! Et ta on elus . Püha Jumal , ole sa tänatud selle ime eest ! Kohe ! " Aidann pööras kohapeal ümber ja pühkis mööda tänavat minema . Pilar vaatas talle pika pilguga järele , kehitas õlgu , kohendas karku ja hakkas poisile järele liipama , uurides umbusklikult ümbrust , et ega mõni pürjel ei kavatse teda siit minema ajada . Ta ei saanud millestki aru , peale selle , et see palveränduriks maskeerunud poiss millegipärast meeldis talle väga . Aidann jooksis otsekui unes , hing paelaga kaelas , nagu tuulispask läbi kitsukeste tänavate . Palveränduri pikk ürp takistas teda jooksmast ja inimesed hüüdsid talle järele vandesõnu , kui ta neile otsa tormas või mõne tänavaäärse müügileti peaaegu ümber ajas . Ta ei vaevunud peatuma ega vabandama . Aeg-ajalt keeras ta vales suunas , tormas , eksles läbi Bordeaux agulite , kuni leidis jälle Sainte Geneviéve'i torni . Ta tänas mõttes kõiki pühakuid ja kuulis end isegi rõõmust ulgumas . Varjupaika jõudes oleks ta benediktiini peaaegu pikali jooksnud . Munk kukkus istuli ja jõllitas pööraselt rõõmustavat palverändurit , millist ta oma elus esimest korda nägi . Ka viimast korda , sest Aidann vedas mitte millestki arusaava , unise ja tõrkuva Gretheli kättpidi varjupaigast välja . Tänaval haaras poiss tal mõlemast käest , surudes alla oma erutust ja häält , sõnu segamini ajades ja kogeledes seletas talle : " Grethel , Gunard elab ja ta on Bordeaux's ... Pilar nägi teda , see meie vanker ja Gunard sõitsid läbi linna ... " " Pilar ? Mis Pilar ? " " See tüdruk , noh , mauritüdruk ! " " Mauritüdruk ? Kust sa seda võtad ? " " Ma kohtasin teda ja ... Oh , Grethel , mul pole praegu aega , ma pärast räägin tema seiklustest . Aga Pilar nägi Gunardit ! Oh , Grethel , kas sa saad aru , et Gunard elab ! ? " See võttis aega , ent lõpuks sai Grethel ikkagi aru , miks Aidann nii ärevil on . Ta laskus sinna samasse porisele tänavale ja palvetas . Viivuks nägid nad jälle palverändurite moodi välja . " Kuidas see võimalik on , Aidann ? " " Teda ei tapetud , ta pääses . Vahimehed ei võtnud teda vangi , ta jõudis põgeneda . Ta tuli Bordeaux'sse , sest arvas , et meiegi oleme siia jõudnud . Nii on ju kõige kergem meid leida - kui ta sõidab vankriga mööda linna ja laseb hõigata , et Võluteater annab etendusi ? Ehk on ta koguni magister Friase juba üles leidnud ? " " Aga Vahimehed ? " " Neid ei ole siin . Nad kaotasid meie jäljed ja ei julge Bordeaux's otsida . Mäletad , neid ei sallita ju siin . Aga võib-olla läks Gunard maaisanda juurde ja ütles , et Vahimehed on tapnud süütuid inimesi ... " " Nõid on nõid , " ohkas Grethel , ent ei suutnud siiski rõõmupisaraid tagasi hoida . " Kui keegi küsib , mida Vahimehed jahtisid , siis ... " " Siis ta ütleb , et sa oled võlukunstnik nagu Rico ja oled õppinud tulega trikke tegema . See ehk ei päästa meid päriselt , kuid võib-olla sai ta niimoodi Vahimeestest lahti , ma ei tea ju . Aga Gunard on elus . Lähme linnaväljakule ! Ta peaks varsti sinna jõudma . " Sel õhtupoolikul oli Bordeaux Quinconces'i väljakul tõepoolest palju rahvast . Hommikune turg oli lõppenud , kalakaupmehed ja maalt tulnud talupojad pakkisid oma vankreid kokku , raekoja võlvkaarte all mängisid moosekandid ja mõned nooremad lõid tantsu . Nad kuulsid möödaminejate käest , et kuningas ja veinikaupmeeste gild olid linnarahvale annetanud täna kolmsada marssiini ja mitu vaati veini ning kõik , kes soovisid , võisid lõbutseda gildi kulul ning juua kuninga terviseks . Tavaliselt järgnes sellisele žestile mõne nädala pärast käsitööliste samasugune heldus . Kes hoolitses rahva lõbustamise eest , see hoolitses nende lojaalsuse eest kuningale . Ja see , kes lõbustas kuninga alamaid , oli kuninga juures heas kirjas . Grethel ja Aidann seisid keset melu , hoidsid käest kinni , tundsid , kuidas nende südamed ärevusest lõid . Nad olid näljased , kuid ei hoolinud söögist ega pannud tähelegi vardasse aetud lambaid ega vorstikaupmeeste hõikeid . Pilgud ekslesid üle väljaku , otsisid tuttavat nägu , tuttavat vankrit . Korraks tundus Aidannile , nagu oleks ta rahva seas näinud liipamas Pilari tuttavat kogu . Aga võib-olla see ainult tundus talle nii . Ta pigistas sõrmede vahel Gretheli higist kätt ja vahtis ringi , kuni tundis , kuidas tüdruku sõrmed äkki jäigastusid . " Aidann , " sosistas neiu . " Aidann , vaata ! " Poiss pööras end sinnapoole . Jah , see oli nende vanker , mis linnaväljakule veeres . Ta tundis eksimatult ära katte , sellele maalitud kaunistused , isegi rattavura ebaühtlase rütmi , sest esimene parem ratas oli teistest väiksem ja loperdas pisut . Läbi kära kostis nendeni kellegi hele hääl : " Kuulsa Gunard Taanlase Võluteater , tulge kõik ! " Vankrile ei pööratud väljakul oluliselt rohkem tähelepanu kui muudele veiderdajatele . Võluteater vuras serva mööda ilmselt koha peale , kus ta kavatses seisma jääda . Vankri ette oli rakendatud muul , ju siis oli nende vana hobusega midagi juhtunud . Mees istus pukis ja lehvitas rahvale . Gunard ! Aidann tundis ära Gunardi halli vammuse , rohelise krae ja kapuutsi . Mees oli nende poole seljaga , seisis ja lehvitas rahvale , seletas midagi . Juba Aidann jooksis , Grethelit järele vedades vankri poole . " Gunard ! " karjus Aidann , " Gunard , me oleme siin ! " Ka Grethel karjus ja nuttis ühteaegu . Nad jooksid , lükkasid rahvast oma teelt - kaks palverändurit , kellele koomuskitegija paistis korda minevat rohkem kui kõik maailma pühakud ja patud kokku . Nende peale röögiti ja visati nalja , nad tegid küünarnukkidega endale teed . " Gunard ! See olen mina Aidann ! Gunard ! " Aga Gunard ei paistnud veel kuulvat . Ta kummardas rahvale ja ronis vankrisse , ilmselt tooma lauda , et see maha panna ja alustada kaarditrikkidega . Veel viimased inimesed , palverändurid sukeldusid mingi hiiglase käte alt läbi , viimased sammud ja Aidanni käed puudutasid tuttavat vankrit . Grethel nuttis . Aidann haaras ta pihast ja aitas üles ronida . Inimesed seisid ümberringi , vaatasid , imestasid ja naersid , nähes kahte palverändurit koomuskitegija vankrisse ronimas ja nutmas . Juba oli siin samas tuttav eesriie , Grethel lükkas selle kõrvale ja astus vankrisse . " Tere , Grethel ! " ütles tuhm hääl . " Ma olen sind nii kaua otsinud . " Kellegi tugevad , kuivad ja jäigad käed haarasid Aidannist selja tagant kinni , ta tundis , kuidas kuklas midagi plahvatas . Siis oli ainult valu ja pimedus , milles ta tajus oma südant tugevalt tagumas . XVI Lõks Kus inimene on pikemat või lühemat aega peatunud ja elanud , sinna jätab ta maha jälgi . Kui ta neid peitma ei vaevu , võib tähelepanelik vaatleja avastada nii mõndagi huvitavat . Agrippa oli väga tähelepanelik inimene . Hobuse korjus andis talle ainult pooled vastused . Lõkkease , mõned kondid , pähklikoored , kirsikivid , tööriistad , mida oli tahuda üritatud - kõik need rääkisid noorte elust . Peotäiest jõekarpidest ja vestetud okstest ei osanud ta esialgu midagi arvata . Samuti labidast . Milleks oli neile tarvis labidat ? Milleks oli see poisinolk kasutanud labidat , ei mõistnud Agrippa alguses . Milleks oli ta näinud nii palju vaeva , seda teravaks ihudes ? Üks käik metsa vankrite juurde , veendumaks , et Jean pole neid vastupidiselt käskudele tühjaks teinud või mõni muu hulgus avastanud , viis Agrippa läbi ka lahingupaigast . Algul ta arvas , et metsloomad on hauda kaapimas käinud . Ent kääbast tähelepanelikumalt silmitsedes sai ta aru , et see oli vahepeal lahti kaevatud . Ta ootas pimeduse saabumiseni ja kasutas sama labidat . Mõtlikuna ratsutas ta siis Jeani juurde ja käskis tal kiiremas korras ühe vankriga linna ilmuda . Siis tõttas ta maanteele , otsis lähima kõrtsi , ööbis seal ja tõttas Bordeaux'sse . Ta oli kindel , et vend Andreas on veel seal ja et põgenikud on kaevandusest lahkunud kõige rohkem päeva või kaks tagasi . Linnas otsis ta üles parun Burckenheideri , keisri saadiku , ja teatas , et tal on vaja viivitamatult kohtuda vend Andreasega . Parun tegi alguses suured silmad , nagu ei mõistaks üldse , millest jutt käib . Agrippa rääkis talle oma suhetest Lutheriga ja nõudis , et prokuraator oleks õhtuks Püha Andrease katedraalis , Agrippa kabinetis , mille Marcel oli talle nii lahkelt eraldanud . Parun palus veidi aega , kuni ta Agrippa ettepaneku üle järele mõtleb . See tähendab - kogub teateid teistest allikatest . Vahimees ilmus õhtul , kandis seljas hariliku kodaniku vammuses ja nägi selles oma moonutatud näoga veelgi võikam välja . Agrippa ei laskunud viisakustesse , vaid teatas kohe : " Te olete mind kahekordselt petnud . Esiteks pole te linnast lahkunud ja üritate vastu seista oma ordumeistri korraldustele . Teiseks olete te mulle valetanud ja vangistanud haavatud Gunardi . Mida te tema käest välja olete piinanud ? Kuidas kübarast küülikut välja võluda ? " See polnud temast ei kaval ega ettenägelik . Just selline otsekohesus oli tekitanud talle üle Euroopa õukondades vaenlasi . Agrippa ei näinud vihane , küll aga teatas iga tema liigutus ja pisemgi noot hääles , et ta peab end vestluskaaslaset ülemaks ja on valmis , kui vaja , halba tegema . Väga halba ja väga valusalt . Prokuraator oli aga kuuldu üle silmanähtavalt jahmunud ja ei taibanud säärase kohtlemise peale isegi protesteerida . " Meie pole seda pajatsit vangistanud , " ütles vend Andreas lõpuks . " Jätsime ta sinna surnult lamama . " " Kui surnult ? " küsis Agrippa irvitades . " Kui surnud see pajats siis oli ? " " Nicklas raius talle õlga sügava haava . Kui me jõekäärust lahkusime , siis ta lamas seal . Surnud nagu vasikapraad . " " Kui aga üks puuraidur pärastlõunal sinna tuli , vankrid ja kaks - pange tähele kaks ! - laipa leidis , siis teda seal enam polnud . Puuraidur mattis laibad maha ja viis vankrid metsa . Gunard oli kadunud . " " Ta oli surnud , ma vannun ! " hüüatas vend Andreas . " Kas te uurisite teda oma silmaga ? " " Mul polnud selleks mahti , " urises prokuraator . " Juhuslikult olin ma ise leekides . " " Kuidas see Gunard riides oli ? Kuidas ta välja nägi ? " Andreas kirjeldas Gunardit niipalju kui mäletas . Agrippa pomises seepeale midagi mõtlikult . " Igatahes kaevas poiss haua lahti ... " ütles ta siis . " Ju siis oli seal kellelgi raha või midagi muud väärtuslikku . Nii et ta polegi nii rumal , nagu ma arvasin . Ta teab , et Gunardit seal pole . Tõenäoliselt arvab temagi , et te olete ta vangistanud . " " Mind ei huvita , mida see nolk arvab . Pajatsit pole meie käes . Võib-olla maeti ta eraldi ? " " Ma küsisin puuraidurilt . Ta mattis kaks inimest . Rohkem laipu polnud . Kloostrisse pole teda viidud . Puuraidur ei näinud metsas rohkem kedagi . Kaevanduses ta ei elanud . Kuhu ta kadus ? Kuhu võis siis see neetud pajats kaduda , kui teie teda ühes ei võtnud ? " " Puuraidur võis teile valetada , " pakkus vend Andreas . " Milleks ta pidi mulle valetama ? Kaks või kolm laipa ? Mida tal oleks olnud peale hakata ühe laibaga , miks ta pidi selle matmata jätma ja maha salgama ? " " Seal läheduses on üks klooster , " sisistas Andreas . " Benediktiinid ... Meie puhas usk selliseid asju ei vaja , kuid paavsti oma ? " Agrippa vajus mõttesse . Jah , ikka oli veel raske harjuda sellega , et aeg voolab igas maailmas oma kiirusega . Kombed ja vajadused , mis olid tema omas juba ajalukku vajunud , võisid siin veel elus olla . Aga talle ei meeldinud see , et Jean oli ta üle kavaldanud . Ent lõpuks polnud see enam tähtis . Ta ei otsinud Gunardit , vaid Grethelit . Kui tal tüdruk käes on , võib-olla siis üritab ta selgitada Gunardi saatust . Akadeemilisest huvist . " Nii et teie seda vanamehe koolnukeha ei puutunud ? " " Ma vannun teile Jumalaema nimel ... " " Jälle kipute te Jumalat teotama . Kas te vannute parun del Rusticatole samamoodi , kui ta oma teenri kohta küsib ? " " Ma ... " alustas vend Andreas , kuid Agrippa ei lasknud tal lõpetada . " Te lubasite linnast lahkuda - kuidas ma nüüd võin uskuda teie vastust ? Te jäite siia , et astuda üle Ordumeistri enda käsust . Ta valetate mulle näkku ! " " Ma soovisin teile ainult abiks olla . " " Kas ma olen teie abi palunud ? Mida te olete teada saanud ? Mitte midagi ! Oleks teile Jumalast vähegi taiplikkust ja arutlusvõimet antud , oleksite põgenikud kaevandusest leidnud . Mina jõudsin sinna liiga hilja . " " Millisest kaevandusest õieti jutt käib ? Taas kord mainite te mingit kaevandust ? " ei saanud prokuraator aru . " Näete , te isegi ei tea , et selles kloostrikülas oli kunagi kaevandus . Minge nüüd ! Kaduge Bordeaux'st jalamaid ! Või ma lasen parun Burckenheideril teie kohta Ordumeistrile ette kanda ! " Vend Andreas läks , ja niipalju kui võis seletada tema kõrbenud näost , oli ta solvamise üle tulivihane . Agrippa teadis , et tal oli nüüd üks verivaenlane juures . Aga küllap ta selle eest hoolitseb , et mitte kauaks . Teel Josephe'i juurde mõtles Agrippa loo üle põhjalikult järele . Põgenikud pidid olema Bordeaux'sse jõudnud , oli ta nüüd kindel . Jah , oli ennegi ju olnud , kuid siis ta ei teadnud , et tüdruk oli olnud haige . Aga põetamisjäljed olid koopas selgesti näha - need katkutud taimed , mida maarahvas arvas raviomadusi kandvat ( ega palju eksinudki ) , väljaheited , mis olid kohe kaevanduse sissekäigu juures , mitte kaugemal . Mõned verised lapid . Jah , tüdruk oli haige olnud ja poiss oli teda põetanud . Siis olid nad liikunud Bordeaux' poole , kuhugi mujale polnud neil minna . Siin on ju see hale ja naeruväärne magister Frias , kellel ülikooli äraostetud majordoomus silma peal hoiab . Aga kui neetud Vahimehed ikkagi ette jõuavad ? Jah , nüüd nad tõenäoliselt lahkuvad linnast . Või kas ikka lahkuvad ? Agrippal polnud Martin Lutheri üle sellist mõjuvõimu , nagu ta lasi välja paista . Neil oli olnud võimalik teineteisele teene osutada ja see oli ka kõik . Teades ordumeistri ja piiskopi iseloomu , ei söandanud Agrippa talle rohkem peale käia . Pealegi oli too kaugel ja aeg on tähtis . Iga sekund on tähtis . Tal oli vedanud , et tüdruk oli haige . Ja niipalju kui Agrippa teadis , oli tüdruk ilus . Kaua jaksab see kavalpeast poiss vastu pidada , enne kui oma ihadele voli annab ? Juba homme peab ta tüdruku kätte saama , juba homme ! Ja mida varem , seda parem , klaarima arved vend Andreasega . Kummatigi uskus Agrippa , et Vahimees polnud Gunardit vangistanud . Või kui isegi oli , siis nüüdseks oli vanamees juba kindlasti surnud . Ta jõudis Josephe'i juurde ja nägi , et vanker oli juba kohal . See oli nüüd tema võimalus . Kui poiss teab , et vanameest hauas polnud , võib ta ju loota , et äkki on too pääsenud . Meeleheitlikus olukorras loodetakse tihti imedele . Tüdruku elu oli ta ju päästnud , ühte imet oma silmadega pealt näinud - sest mis võib olla imelisem kui hääbuva eluküünla uuesti elule puhumine . Seda teadis Agrippa kui arst . Ta meenutas oma eelmist elu , mil ta oli taas võetud Karl V õukonda , oli saanud kuninglikuks historiograafiks Antwerpenis , alustanud seal jälle alkeemia- ja maagiakatsetega , mis tegid ta linna teadlaskonnas kiiresti liiga populaarseks . Otsekui Kõigekõrgema karistusena oli linna peagi tabanud katk . Paljud arstid põgenesid , kuid Agrippa jäi . Ta ei teadnud , mis on katk , kuid tahtis teada . Tahtis teada , kuidas sellega võidelda , milliste elementidega murrab see hirmus haigus inimese . Üht-teist ta muidugi juba teadis - mäletas Ibn Fadlani ülekirjutustest - ja sestap sai inimesi aidata . Ta jäi Antwerpenisse ja ravis haigeid . Paljusid ta päästa ei suutnud , mõnesid ometi . Kui katk oli läbi , tulid arstid linna tagasi ja tahtsid Agrippa oma rikaste patsientide juurest eemale peletada . Ettekäändeks toodi , et tal polnud diplomit . Nad oleksidki ta välja söönud , ent Agrippa lahkus ise ja püstipäi . Sest just sel aastal ilmus kuninga palge ette keegi seikleja ja konkistadoor Adelmar Rodrigéz de Trujilla . Tahumatu ja jõhker hispaanlane ei tundunud õukonna kombeid , Agrippa haistis temas oma võimalust ja aitas tal veenda imperaatorit , et just sellele mehele tuleb anda õigus rüüstata ja valitseda mõningaid provintse kauges Uues Maailmas . Majesteet nõustus . Ka sellega , et historiograaf võib konkistadoori rännakul saata . Agrippa oli teadnud , et tema jalgealune oligi õukonnas liiga kuumaks muutunud . Osalt selle tõttu , et Karl oli nüüd Parntsusmaaga sõjas ja kõigile meenus ühe teatava teadlase eelmine teenistus kellegi katoliiklasest Francois I-se juures . Osalt seetõttu , et Petrus Alamire salakuulamisafääri ja kurikuulsat " A-la-mi-re käsikirjade " mõrvalugu ei õnnestunud õukonnas siiski vaka all hoida . Müstilistel ja jubedatel üksikasjadel on juba kombeks kulutulena levida . Ja siis oligi Agrippa sõitnud esmakordselt Uude Maailma , mida mingi tundmatu Itaalia meresõitja järgi kartograaf Martin Waldseemülleri planosfääril Ameerikaks nimetati . Agrippa veetis Ameerikas aasta . Nüüd ütles Agrippa Josephe'ile , kes mõistmatul pilgul seiras oma maja ette veerenud imelikku vankrit , lihtsalt : " On vähe ameteid , mida ma pole pidanud , vähe maagiakunsti , millega ma pole tegelenud . Nüüd tuleb aga hakata koomuskitegijaks . " Ja ta seletas vanale juudile oma plaani , kuidas poiss ja Grethel välja meelitada . Josephe pidi tuttava rätsepa käest vajalikud riided tooma . Järgmisel hommikul alustatakse etenduse väljahõikamisega . Josephe ei mõistnud ikka veel midagi ja Agrippa seletas talle , et põgenikud teavad , et Gunard pole surnud . Või vähemalt mitte maetud . " Kus ta siis on ? " küsis Josephe . " Ma ei tea , " tunnistas Agrippa ausalt . " Ja loodan kogu hingest , et ta pole põgenikega kokku saanud . Me peame nüüd Issanda õnnistusel tegema panuse nende kõige pühamatele tunnetele . Nad loodavad , et Gunard on elus . " " Ja Vahimehed ? " " Luusivad ringi nagu saaki jahtivad hundid . Kui ma tüdruku kinni püüan , pean nendega tegelema . Tõenäoliselt peame me plikat kuni kevadeni varjama . Ma ei kahtle hetkekski , et prokuraator ei anna nii lihtsalt alla . Kui ta teada saab , et Grethel on meie käes , paneb ta mängu kõik oma sidemed ordumeistriga , et nõid kätte saada . " " Mida sa kavatsed teha ? On sul kuningaga mingi kokkulepe ? " " Kuninga juurde on mul audients järgmisel nädalal . Aga vend Andreasega ... Ma arvan , et kavatsen tema käest kõige kristlikumal kombel vabandust paluda . " " Ma ei mõista , " kehitas Josephe õlgu . " Ma ei mõista sind , sõber . " " Oota , " ütles Agrippa ja embas oma kaaslast ning õpetajat . " Ma lubasin Vahimeestele selle poisi välja anda . Ja see on ka hea põhjus prokuraatorilt vabandust paluda ning anda poiss kõige aupaklikumal ilmel üle . Oota , ja sa saad teada , kuidas Agrippa von Nettesheim käitub oma vaenlastega . " Agrippa ettevalmistused Gretheli tabamiseks ei võtnud kaua aega . See oli lootuste mäng . Põgenikud pidid lootma , et Gunard on elus , ja Agrippa , et nad seda loodavad . Kaua ei saanud Agrippa ju vankriga mööda linna kolistada , lõpuks pidi ta ikkagi hakkama trikke tegema . Paar õhtut ehk saaks ta alkeemia abil hakkama , siis aga hakkab rahvas oma harilikke maagiatrikke nõudma ja neid Agrippal eriti varus polnud . Oma päriskunsti polnud tal õigust näidata . Kui ta esimesel õhtul vankriga linnaväljakul tiiru tegi , märkas ta silmanurgast mingit tormamist . Väga julgelt ei söandanud mees rahvahulka uudistada , et mitte lõksupüütavaid ära ehmatada . Ta oli loodetavasti Gunardi kasvu , sama tüüpi ja tooni riietes , mis koomuskitegijalgi viimasel päeval seljas olid olnud . Sellegipoolest hoidus ta vankrikatte varju ja tõmbas kapuutsi sügavamale silmile . See oli palverändur , kes tormas läbi rahvahulga , nägi Agrippa nüüd . Palverändur ? Miks peaks palverändur linnapidustustel olema ja pealegi veel meeleheitlikult jooksma ? Palver Palverändur ! Prahvatas temas äkki , muidugi ! Need jõekarbid seal kaevanduse põrandal - Santiago de Compostela ! Poiss oli voolinud riste , et need riiete külge riputada , sellest need laastud kaevanduses . Poiss oli kaval , pidi Agrippa endale tunnistama . Mustkunstniku ja näitleja elu pidi olema talle nii mõndagi õpetanud . Nüüd lipsas Agrippa vankri sisemusse , pani valmis köied ja Jacques de Cily raamatu Chramis . Kahekesi saavad nad hakkama . " Gunard ! See olen mina , Aidann ! Gunard , me oleme siin ! " kuulis Agrippa rahvahulgast lähenevaid hõikeid . Inimesed naersid ja hüüdsid midagi " palveränduritele " . Nüüd , mõtles Agrippa , nüüd on ta mul käes . Neljas element . Ta avas raamatu ja viskas pilgu köiele , mis oli juba tugevasse silmusesse seotud . Teise kätte võttis ta pudelikese , milles sisalduv lahus pidi Gretheli uimastama . Vanker rappus , kui keegi sellele peale ronis . Mida ma talle ütlen , mõtles Agrippa . Mida on mul talle öelda ? " Tere , Grethel , " kuulis ta end hetke pärast lausumas . " Ma olen sind nii kaua otsinud . " KOLMAS RAAMAT VANG JA MENESTRELID XVII Eine Val de Guyonis Grethel toibus koputamise peale . See oli tasane , aupaklik , ent tungiv . Ta sai aru , et koputus on kostnud juba pikemat aega , kuid tema pole seda lihtsalt kuulnud . Koputus nõudis tüdruku tähelepanu ; ta avas silmad ja avastas , et on avaras toas , lamab riietes pehmes sängis . Tuba oli napi sisustusega , kuid ometi uhke - võlvitud laed , puna-sinise ornamendiga aken , lubivalged seinad , kaugema seina ääres tool , millel seisis pesukauss , seintel lühtrites asetsesid küünlajupid , mille vingu tüdruk õhust õrnalt aimas . See tuba pidi asuma mõnes uhkes elamus , kui arvestada pakse seinu ja mingit hõngust , mida tüdruk ei suutnud endale kohe seletada . Ta sai aru , et pole päriselt maganud , sest pea oli kuidagi imelikult raske ja valutas . Kus ta on ? Kes ta on ? Grethel , ma olen Grethel , mõtles ta ... Aidann ! Gunard ! Korraga tuli kõik meelde . Ta viskus voodist välja ja tõmbus otsekui kaitset otsides vastu seina . Sein oli külm . Koputus kordus taas . " Aidann ? " hüüatas Grethel hirmunult . " Aidann , oled see sina ? " Kuigi ta teadis , et see ei saa olla Aidann . Aidann oli tema silme ees kokku vajunud , sest see ... see olevus , keda Grethel oli näinud ainult viivuks , rohkem arvanud , et näeb , kui tegelikult näinud , oli Aidanni löönud ja siis oli temagi kuhugi kadunud . Tal tuli meelde , et sel hetkel oli ta arvanud , et on surnud . Talle meenus veel üks mees , kes oli riides nagu Gunard ja oli teda nimepidi tervitanud . Koputus . Kop-kop , aupaklik , ent tungiv . Grethel surus end tugevamini vastu seina . " Jah ! " hüüdis ta siis . " Aidann ? Tule sisse ! " Eluski polnud veel keegi Gretheli uksele koputanud . Mees oli seesama , kes oli ennist Gunardit mänginud . Keskealine mees , kõrgest soost , tumerohelises kostüümis , rohelise baretiga , üle õlgade heidetud karusnahaäärisega mantlis . Ta hoidis käes kandikut , millel olid kann , leib ja juust . " Ma tulin teile hommikusööki tooma , preili Grethel , " ütles mees . Kummaline , ent tema hääl kõlas lahkelt . Ja ka tema rõivaste värvitoon mõjust rahustavalt . " Hommikusööki ? " pobises Grethel jahmunult . Hommikusööki , tooma , minule , preilile ? On ta ikka külapiiga Grethel , oli ta ikka Võluteatris , jälitasid teda ikka Vahimehed , armastas ta ikka seda Aidanni ? " Aga loomulikult . Praegu on hommik , " sõnas külaline rahulikult . " Me võiksime avada akna ja te näete ise seda kaunist päikesetõusu , mis Guyoni orule avaneb . " Mees pani kandiku voodile , Grethel nägi tema käes kummalisi sõrmuseid , millesarnaseid võisid kanda ainult kuningad . Värske tuulepuhang tungis tuppa ja kustutas küünlad . Tüdruk sai aru , et need valged jämedad küünlad olid põlenud kogu öö , sest nüüd olid neist järel ainult väiksed koonlad . Ettevaatlikult nihkus ta mööda seina äärt edasi ja vaatas aknast välja . Trellide tagant paistsid org , jõgi , metsased nõlvad , mille vahelt aeg ajalt ulatus välja hall kaljurünk , ning kaugel taamal linn . Nad pidid asuma mäe otsas ja vaade oli hingematvalt kaunis . Veidi lähemal , idakaares , nägi neiu nõlva , mis oli kaetud viinamarjaväljadega , selle all voolas lai jõgi . " Kus , kus ma olen ? " sosistas Grethel . " Te asute Guyoni oru nõlval ühes majas , mille majesteet Marcel I lahkelt meie käsutusse on andnud . Olete Tema Kuningliku Kõrguse ja tema alandliku teenri Heinrich Cornelius Agrippa von Nettesheimi külaline . " Mees kummardas . Mitte keegi , ealeski polnud keegi Gretheli ees kummardanud . Ta lausa põrkas tagasi voodi poole , oleks peaaegu kukkunud , ajas ennast taas sirgeks ja üritas ka ise kummardada . See tuli tal ilmselt haledalt välja , sest mees puhkes naerma . " Maja kuulub küll kuningale , ent me pole õukonnas . Sööge hommikust ja rahunege , preili . Teid ei ähvarda siin mingisugune oht . Ma olen teie sõber , uskuge mind . Peaksite ju teadma , kes on teie vaenlased , ja nemad ilmselt ei kohtleks teid sel kombel . Siin , Akvitaanias , ja minu kaitse all , kes ma omakorda olen armulise Marceli soosik , ei pruugi te enam midagi peljata . Ma jätan teid praegu üksi ja tulen hiljem tagasi . Puhake , sööge ja harjuge , sest siia tuleb meil jääda üsna kauaks , Grethel , kuni kevadeni vähemalt . " " Aidann ? " küsis Grethel , " kus on Aidann , on ta elus ? " " Elus ? Jah , ma arvan , et ta on elus . Aga parem , kui te tema unustate . Meil pole teda enam tarvis . " " Teie olite see , kes meid pettis ! Teie meelitasite meid Gunardina ! " See polnud süüdistus , lihtsalt valjusti öeldud mõtted . " Mina , " noogutas mees . " See oli ainus võimalus teid leida . " " Ja Gunard ? " " Tema saatusest ei tea ma tõesti midagi . Ma otsisin teid kaua , sain teada , et te olite haige , et paranesite ja mängisite palverändureid . Kui teid vaevab veel mõni tõbi , siis palun teid seda mulle kohe öelda . Ma olen nimelt arst . Head isu , preili ! " Nende sõnade saatel kummardas mees veel kord ja lahkus . Grethel kuulis võtme kriiksatust lukus , kui uks suleti . Tammepuust uks ühel pool ja trellid teisel pool . Oli ta kuningas Marceli vang ? Kui oli , siis miks ja millest see aupaklik kohtlemine tolle isanda poolt ? Ta mõtles neid mõtteid veel kaua , enne kui asus juustu kallale , millesarnast polnud ealeski varem söönud . See oli Gretheli esimene kohtumine Agrippaga . Üldsegi mitte hirmuäratav , pigem rabas tüdrukut teadlase ehmatav sõbralikkus ja aupaklik kohtlemine . Ometi pidi ta endale pidevalt meelde tuletama - sest , toit , millega teda kostitati , oli jumalik - et see oli mees , kes neid pettis , meelitas välja , mängis Gunardit . Ja ta oli Aidanni temast lahutanud . Järgmised päevad veetis ta üksinduses oma toas , õppis kasutama nurgas kapiuste taga asuvat käimlat , millistest ta oli parun del Rusticato lossis käinud külaelanikelt kunagi kuulnud . Ta õppis avama akent ja külma tuule käes igatsevalt nukrutsema nagu mõni aadlipreili neis juttudes , mida trubaduurid ja menestrelid laatadel ette kandsid . Ta õppis igatsema Aidanni ja nutma ilma pisarateta . Agrippa käis teda tihti vaatamas , kuid ei vastanud eriti usinalt ühelegi tüdruku küsimusele . Kuidagi sai Grethel aru , et vastuste aeg on alles ees ja praegu peab ta tegema tõesti ainult seda , mida mees temalt nõudis - harjuma . Ta oleks väga tahtnud minna välja jalutama , kuid millegipärast teda ei lubatud . Agrippa oli ainuke inimene , keda ta nägi , sest mees tõi talle päevas kolm korda süüa , öeldes seejuures alati mõne lahke sõna . Ta Grethelile tõi ka uued riided . Need olid tõepoolest uued ja õmmeldud otsekui tema jaoks . Ta ajas seljast oma palveränduri kaltsud ning alusseeliku , seisis alasti värvilise ja uhke riidekuhila ees . Mitme eseme tähendust ta alguses ei mõistnud , kuid ta meenutas linnas ja laatadel nähtud aadlipreilisid ja sai kuidagi hakkama . Vaistlikult . Riideesemeid oli seitse ja kõik nad tundusid esmalt ebamugavad . Grethel pusis mitu tundi , enne kui need õigesti selga sai . Hiljem ta muidugi harjus . Näiteks kohendama kleiti enne istumist . Ja harjus isegi rõõmu tundma Agrippa ilmumisest , kuigi ta selle tõdemuse üle ehmatas . Ta teadis , et majas on veel teisigi inimesi , sest aeg-ajalt kuulis ta nende hääli ja samme ning lõpuks pidi ju keegi sööki valmistama ja tema riideid pesema . Kui Grethel oli majas viibinud juba nii kaua , et oli juba harjunud kleidiga - ja ka uuega , mis talle toodi , sest vana pidas Agrippa paremaks pessu viia - märkas ta ühel päeval , et lõunasöögi kandikul oli tavapärase kausi asemel kaks taldrikut ning vaagen . Nende päevade jooksul oli Grethel söönud palju , kuid pidanud siiski suurema osa juurviljahautisest järele jätma . Ehk söödigi lossides nii rikkalikult ? Lõunaks serveeriti talle tavaliselt soolatud herneid , ubasid , kanatiiba , leiba ja juustu . Toit oli tõesti külluslik ja maitsev , ent ikkagi polnud sel seda maitset , nagu kergelt kõrbenud suitsusel vutilihal , mida nad sõid koos Aidanniga Lothari seltskonna laule ja vestlusi kuulates . Nüüd sisenes Agrippa aga lausa kuninglikult kaetud alusega . Ta asetas selle põrandale ning viipas ukse taha . Tuli teener , esimene inimene peale Agrippa , keda Grethel nägi , tõi tooli ning laua ja lahkus kiiresti . Agrippa tõstis vaagna lauale , seadis kaks tooli selle äärde ja noogutas Grethelile . Vaagnalt vaatas talle vastu küpsetatud luik , mis oli ääristatud sibulate , küüslaukude , ubade , herneste ja porgandite ja veel mingite viljadega , mida Grethel ei tundnud . Kannus oli punane vein , mille Agrippa kahte klaasist pokaali valas . Tüdruk istus kohmetunult ja vaatas , kuidas mees luike lahti lõikas . " Siin on nuga ja kahvel , " ütles ta sealjuures , " kuid te võite süüa sõrmedega . Nagu teile meeldib , preili . Muuseas , soovitan kindlasti proovida neid Périgord' trühvleid , need on jumalikud ja neid saab ainult Akvitaaniast . " Nad hakkasid sööma . Grethel sõi alguses tõesti sõrmedega , ent võttis siis Agrippat vaadates jonnakusest kahvli pihku , nüsis kohamakalt luigetükki ja pistis näppudega ubasid suhu . Agrippa sõi alguses rahulikult , ei pööranud Grethelile tähelepanu , jõi lonkshaaval veini . Oma nälja rahuldanud , vaatas ta tüdrukule pika pilguga otsa ja naeratas . " Jumal on õnnistanud teid erakordse iluga , preili , " ütles ta . " Oleksin ma kakskümmend aastat noorem , teeksin teile meeleldi abieluettepaneku . " Grethel pillas luigekondi jahmatades käest ja vaatas Agrippale otsa . Ta suu jäi vist üllatusest lahti ja sealt paistis näritud liha . " Andke andeks , " sõnas Agrippa , " niisama mõned mõtisklused . Ärge peljake . Ma olen olnud abielus , ja mälestust Giannast ei kavatse ma tumestada ühegi teise elava naiserahvaga , olgu pealegi niisama kaunis kui teie . " " Gianna ? " küsis Grethel ebalevalt . " Jah , see oli ta nimi . Aga nüüd ta on surnud . Haigus , mille vastu kõik maailma arstid on võimetud . " " Mul on kahju . " " Ka minul . Muide , mul on teile häid uudiseid . Me asume teele tõepoolest kevadel . Reis saab olema pikk . Ilmselt piinab teid uudishimu , et kuhu ja milleks me läheme ? Paraku on sellest veel vara rääkida . Ent nüüdseks peaksite te olema aru saanud , et teid ei ähvarda siin mingisugune oht . Te olete sõprade juures , Grethel . " " Mul on ainult üks tõeline sõber , " kostis Grethel südikalt . " Ja temast olete te mind lahutanud . " " See poiss ? Aidann , ütlesite ta nimeks ? Oh , kas te ikka veel mõtlete temale ? " Mehe hääles kõlas üllatus ja põlgus . " Jah , " vastas julgust saanud Grethel , " loomulikult mõtlen ma temale . Ta päästis minu elu . " " Kuid mis paneb teid arvama , et minu teened teie ees suuremad pole ? " küsis Agrippa muiates . " Kui ma õigesti mäletan , jahtisid teid Vahimehed ? Teid peeti nõiaks , kas pole mitte nii ? " Grethel kahvatas . Agrippa noogutas mõistvalt ja muigas . " Või on see Aidann ehk mõne teie vaenlase tapnud ? Ei ole ? Kuidas te siis teate , kes on teie tõeline päästja ? Kes on üldse võimeline teid päästma ? Jah , ma tean teist kõike . Tean , et mingi sündmuse pärast ühe õnnetu Püha Thaddeuse kloostri mungaga seal kaugel Alam-Antrauschis hakkas suur ja võimas Vahimeeste Ordu tundma huvi ühe tühise del Rusticato talutüdruku vastu . Teis on tuli , Grethel . Jah , ma tean seda . Ja mul on seda tuld tarvis . " " Ma ... " tahtis Grethel öelda , " ma ei taha seda tuld . Ma ei tea , mis see on , ja ma ei taha ... " " Sööge ometi , " käis Agrippa peale . " See luik sopsutas veel täna hommikul tiigil tiibu , aga nüüd on ta meie ees vaagnal . Ta sündis siinsamas tiigil , räägitakse , ja otsustas sel sügisel mitte ära lennata . Igatahes on ta väga maitsev . " " Kus on Aidann ? " küsis Grethel . " Ma tahan teada , kus ta on ? " " Ma ei tea , " vastas Agrippa . " Ja see ei peaks teidki enam huvitama . Ma lasin ta toimetada Bordeaux'st välja ning linnavalvurid said käsu , et seda poissi on parem siia mitte sisse lasta . Ta võib meid segada . Muuseas , ta on üpris rikas , sest ma arvasin , et Võluteatrist leitud raha peaks tema pärandus olema . Ta on nutikas ja saab hakkama . Vahimehi ei pea ta enam kartma . " " Raha ? Võluteatri raha ? " " Jah . Ma leidsin teie vankrid ja seal oli kenake varandus . Kuna Gunardi kohta ma tõesti mitte midagi ei tea , siis andsin kukrud Aidannile . Enda teadmata õnnestus tal mulle üks teene osutada ning see oli siis minu autasu . Teie terviseks ! " Agrippa tõstis pokaali ja jõi . Tüdruk puudutas ainult kergelt huultega veini . See oli magus ja mahe . " Niisiis , " jätkas Agrippa , muheledes mõttes , et Aidanni " teene " oli õigupoolest millegi tegemata jätmine . Milleks poisil olid kindlasti olemas soov ja võimalused . Ka lollusest saab teeneid osutada . Aga õnn on jumala kätes ja ta jagab seda vaid äravalitutele . Agrippa on äravalitu ja tänades palvetes Jumalat , pole paha ka maa peal oma õnne kindlustada . " On Kõigekõrgema tahtmine , " rääkis mees edasi , " et te praegu minu hoole all olete . Te olete õnnistatud , Grethel . Võime luua tuld on Jumala kingitus ja ainult pimedusega löödud fanaatikud , kelle jaoks usk tähendab Jumala , mitte tema loodud maailma uskumist , võivad pidada seda Saatana needuseks . Minuga , kes ma olen Jumalale lähemal , kui ükski surelik valitseja või preester on kunagi olnud , võite end tunda julgelt . See õnnetu posija Frias poleks teie heaks saanud midagi teha . Teil ei saa olema millestki puudus , ent kardan , et olen siiski sunnitud rakendama mõningaid abinõusid teie turvalisuse tagamiseks ... " " Te tahate öelda , et ma olen vang ? " " Vahimeeste vangina oleksite te praegu olnud Raudses Neitsis või teie kaunist kaela torgiks Ketseri Kahvel . Igal juhul teid piinataks . Minu vangistus , kui seda üldse nii saame nimetada , on puhkus . " " Raudne Neitsi ? " kogeles Grethel teadmatuses . " Oh , see on üks minu sõbra Martini osundusel kasutusele võetud rauast naisekujuline kapp , mille sees on teravad ogad . Piinatav pannakse sinna sisse , ja kui teda sealt kiiresti välja ei lasta , siis voolab ta suurtes valudes mõne päeva jooksul verest tühjaks . Aga ärge muretsege , enam need piinariistad teid ei ähvarda . " " Mida ma siin tegema pean ? Kui kaua te mind kinni hoiate ? " " Kevadeni , nagu ma ütlesin . Siis läheme reisile . Olen kindel , et teil pole kunagi õnnestunud talve mugavamates tingimusest üle elada . " " Aga mul hakkab siin igav . " " Igav ? " imestas Agrippa , pani käed kokku ja kergitas uskmatuses kulme . " Igav ? ! Te pääsesite surma suust , tuleriidalt , teid jahtisid Vahimehed , ja kui teid toodi nende eest pakku kaunisse lossi mäenõlval , kus iga päev köögist tulevad tõelised hõrgutised , kus teie kaaslaseks on ajastu üks erakordsemaid ja erudeeritumaid inimesi ja ühegi oma vajaduse eest ei pea te muretsema - nüüd kurdate te , et teil hakkab igav ! Kas tõesti on minu hoolitsus teid juba nii ära hellitanud ? " " Mul pole ju kellegagi rääkida , " kurtis Grethel . " Ja akna peal vahtimine paneb igatsema . Ma tahaksin vähemalt jalutama minna . " " Ma mõtlen selle üle , " lubas Agrippa armulikult . " Seniks aga võin lasta teile raamatuid tuua . " " Ma ei oska lugeda . Tunnen ainult tähti . " " Seda parem . Siis ma õpetan teid ja juttudel igavusest on sellega lõpp . " Grethel ohkas ega hakanud vaidlema , et tema ning teadlase arusaamad igavuse peletamisest on võrdlemisi erinevad . Selle asemel küsis ta : " Kas te ei taha siis sõnagi poetada selle kohta , mida te tahate teha minu jumalast antud õnnistusega ja milline saatus mind ees ootab ? " " Kõigest sellest saate teada omal ajal , preili . Teie saatus aga saab olema igati meeldiv , kui te vähegi lasete selle peale paista õnnel , mida mina pakkuda tahan . Kuna te peate minu juurde jääma pikaks ajaks , siis olete edaspidi minu õetütar . Harjuge sellega ! Ma muudan ju teie seisust . Unustage põllud , sead ja lambad . Edaspidi peate õppima korralikke kombeid ja unustama kõik eelmise elu . " Ja see oligi kõik , mida Grethel Agrippalt sel õhtul teada sai . Oma luigepraadi ta ainult näksis ja suurema osa linnust pistis kinni Agrippa . Edaspidi kordus iga päeva sama rutiin - teadlane tõi Grethelile süüa ja rääkis talle mõne õpetliku loo , kuidas aadlipreilid peavad kõrgemas seltskonnas käituma . Vahel jutustas Agrippa ka mõne lugulaulu rüütlitest ja nende armastatud neitsidest ja seda kuuldes mõtles tüdruk alati Aidannile . Kui meest polnud , istus ta akna alla ja laulis kõiki laule , mida ema oli talle kunagi õpetanud . Kui need otsa said , laulis ta Agrippalt kuuldud lugusid , mõtles neile välja viisi ning kohendas teksti laulupärasemaks . Endalegi üllatuseks oli ta ühes laulus kellegi Rolandi nime asendanud Aidanni omaga . Agrippa ilmselt kuulis teda laulmas , sest ühel päeval kiitis ta tüdruku häält ja küsis , kas ta ehk mõnda pilli ei mängi . " Ema õpetas mulle vilepilli , " vastas Grethel . " Suurepärane ! " hüüatas Agrippa ja tõi tüdrukule järgmisel päeval flöödi . Alguses ei osanud Grethel sellega midagi peale hakata . Vilepillil , mida ta tundis , oli kolm sõrmeava , sellel uhkel flöödil aga kuus , see oli pikem ja jämedam . Agrippa jälgis teda pineva huviga . Kui Grethelile on antud Jumalast anne pille mängida , siis peaks ta ise hakkama saama . Neiu saigi . Tihti mängis ta hommikust õhtuni , kõik ta viisid olid nukrameelsed . Ta mängis neidsamu laule , mida oli varem kuulnud , ainult nüüd asendusid laulusõnad mõtetega . Ta aimas järele Lothari laule ja tundis end selles edenevat . Agrippa tuli Gretheli juurde , istus ja kuulas . Tüdruk mängib hingest , taipas Agrippa . Mitte nii nagu õuemuusikud , kelle jaoks perfektsus ja filigraansus on tähtsam kui tunne . Grethel mängib nagu kunagi trubaduurid , joonistab südamega muusikat . Akvitaanias hakkas sadama esimest lund . Umbes sel ajal tõi Agrippa Gretheli tuppa suure tahvli ja paar raamatut . " Minu õetütar peab oskama lugeda ja kirjutada , " ütles ta . " Kuidas muidu saan ma teid kuningale esitleda ? " " Kuningale ? " kohkus Grethel . " Tema Kõrgeaulisele Akvitaania Majesteet Marcel I-le , " naeris Agrippa . " Ma olen nüüd tema õuenõunik ja kartograaf . Võimalik , et kuningas soovib teid näha ; võimalik , et mitte , aga te peate selleks valmis olema . " " Siis te ju petate kuningat ? " jahmus Grethel . " Ma ju ütlesin - olen tema õuenõunik , " naeris mees kavalalt . " See siin on aga A täht , millega algavad nii minu nimi kui esimese inimese Aadama oma . " " Ja Aidanni oma , " ütles Grethel ohates . XVIII Chramis Kuninga ja oma uue ameti kohta polnud Agrippa muidugi valetanud . Samal päeval oli ta käinud Bordeaux'st tunnise ratsasõidu kaugusel asuvas majesteedi maalossis ja pärast audientsi õuekantsleri käest ametiraha vastu võtnud . Mitte et uus amet tema elukorralduses suurt midagi muutnud oleks , kui regulaarne sissetulek välja arvata . Agrippa ei pidanud nüüd õukonnas istuma , küll aga tähendas see , et kõik Akvitaanias olevad maakaardid on tema käsutuses , nagu ka kõik laevakaptenid , kes pidid Agrippale oma reisidest aru andma . Marcel I oli Agrippast noorem , rüütli kasvu meeldiva välimusega mees , kelle silmavaade lasi aimata tarkust ja kaalutlusvõimet . Viis aastat oli ta osanud elada sõdimata , kuigi teadis suurepäraselt , et väike Akvitaania kuningriik jääb varem või hiljem hispaanlastele või tema enda sugulastele Lyonis , Valencias , Kastiilias , Burgundias või Navarras jalgu . Kaua ei aita ka abielu Valencia Marguerite'ga et üha tugevneva Hispaania kuningriike kaklusest eemal hoida . Agrippa tulekut Bordeaux'sse ja tema ettepanekuid võttis kuningas algul üsna suure umbusu ja kahtlustustega . Ta oli kuulnud selle müstiku , teadlase , maagi , alkeemiku ja arsti diplomaatilisest karjäärist Pavias ja mujal kuningakodades ning pidas teda esialgu Ferdinandi salakuulajaks . Ja Tema Majesteet oli kuulnud samuti , et ainuüksi maitré Agrippa raamatute avamine võib välja manada kurje deemoneid . Noh , aga samas oli ta ju kuulnud ka jutte , mida protestandid rääkisid katoliiklaste kohta . Esimene kohtumine üldiselt hajutas tema kahtlused . Kuningas oli hea inimesetundja , pealegi kõnelesid tema spioonid talle , et Agrippa - asjalik , abivalmis ja erudeeritud - on otsekui elav entsüklopeedia . Tema teadmiste pagas näis olevat ammendamatu , eriti mis puutus teiste Euroopa kuningate salaplaanidesse . Ühtlasi ilmutas Agrippa ka suurepärast poliitilist vaistu , mida Marcel oma nõunike puhul väga tihti ei täheldanud . Kahtlemata oli sel mehel palju sidemeid teisteski kuningakodades . Ent kindlasti ka vaenlasi , tuletas Marcel endale siiski meelde . Kuningas lasi oma salakuulajatel tööd teha , ja kui Agrippa teist korda majesteedi ette ilmus , oli viimane juba vestluseks paremini ette valmistatud ja veelgi usalduslikum . Ta lasi Agrippa käsutusse anda maamaja Guyoni oru nõlval , et teadlane saaks rahus teha reisiks ettevalmistusi . Samuti kohustas ta oma saadikuid ja laevakapteneid Agrippaga vestlema ja temale oma teadmistest ja käikudest aru andma . Kolmandal kohtumisel lasi Marcel ülendada Agrippa oma õuekartograafiks ja määras talle toetusraha . Kuni kevadeni . Agrippa tänas alandlikult kuningat . " Millised õigused ja volitused annab Tema Kõrgeausus mulle meeskonna kokkupanemiseks ? " Nad istusid tagasihoidliku maalossi kabinetis , Marcel oli käskinud neid mitte segada , kaardid olid laotatud kuninga ette lauale ja oma uut kartograafi kuulates silitas ta õukonna parima jahihurda pead . " Kui te olete kindel , et neist vähestest laevadest sõduritega piisab ? Siis annan ma teie käsutusse admiral Jacques Cartier' ja koos temaga komplekteerite oma meeskonna . Admiral on ka kõige õigem mees sobivate laevade väljavalimiseks , " sõnas Marcel . " Olen käinud sadamas ja vestelnud laevameistritega , " vastas Agrippa , jättes lisamata , et mõned detailid laevaehituses olid tekitanud meistrites suurt umbusku , kuid Agrippa oli endale kindlaks jäänud . Tegu saab olema Akvitaania majesteedi lipulaevastikuga ja siin tuleb koja sõna kuulata . Agrippa teadis ju paremini . " Laevad tulevad paremad , kui hispaanlased on iial ehitanud . " " Mul on mõningaid uudiseid Hispaaniast , " ütles seepeale Marcel . " Keegi Juan Poca de Leon naasis hiljuti Uuest Maailmast ja edastas kuuldusi ilmselt samast paigast , millest teiegi räägite , kuigi - olgu jumal mulle tunnistajaks - on täiesti mõistmatu , kuidas te seda kõike teate . " " Teie Majesteedil ei maksa minu sõnades kahelda , " kummardas Agrippa . " Isiklik võim ja kasujanu on kõige väiksem , mida ihalen . Mind sunnib tagant ainult soov teenida Teie Majesteeti ja näha maid , mis Jumal on maailma loonud . Ja minu teadmised pärinevad meresõitjatelt ning konkistadooridelt . Kolm aastat tagasi sooritas sõdur Francisco Fernandez de Cordoba avastusreisi Kuuba saarelt Ameerika mandrile . Tema reisil oli kaasas munk Alejandro , kes naasis Hispaaniasse , kus ma temaga kohtusin . Ma võitsin tema usalduse ning ta kõneles mulle rikkustest , mis kristlikke vallutajaid Tenochtitlanis ootavad . De Cordoba aga tapeti Hispaanias nii tavalise paleeriiu ajal. Minu teada pole ükski kuningas veel võtnud vaevaks uurida maid , kus käis de Cordoba . Siiski olen küsitlenud paljusid Uues Maailmas käinuid ja kõik , mida ma olen nende käest kuulnud , kinnitab Alejandro ütlusi . " Alejandro oli selles maailmas tõepoolest olemas olnud . Kuid Tenochitlanis oli Agrippa siiski ise käinud . Ka Cordoba oli olemas , ent mitte siin maailmas . Õigupoolest võis ta siin kuskil olla , ent kindlasti polnud ta kuulus konkistadoor . Tänu mauride vallutusele ja Andaluusia ristisõjale tegid hispaanlased Uues Maailmas alles esimesi samme . Nii et valetamisel Marcelile ei saanud olla hirmutavaid tagajärgi . " Ma pole sellisest avastajast kuulnud , " kahtleski nüüd kuningas . " Aga kui rääkida seadusetundjatest , siis on mõned minu nõunikud hoopis teistsugust nõu jaganud . Kas pole mitte Kastiilia või Galicia kõiki mandril avastatud maid enda omandiks kuulutanud ? " " Ja sealjuures Jumala nimegi suhu võtnud , " noogutas Agrippa . " Ent ei ühegi rahvusvahelise traktaadiga pole neid Hispaania valdusi kinnitatud . Juriidiliselt väljendudes on see leitud , kuid peremeheta vara . Nad on neid maid näinud , meresõitja Vespucci järgi on isegi terve manner Ameerikaks ristitud , ent mis seal puudub , on Galicia või Kastiilia kuninga reaalne võim . Teiegi võite ju kuulutada , et Prantsuse troon kuulub teile , aga ilma sellel tegelikult istumata ei ole te Prantsuse kuningas teps mitte . Nii et Teie Kõrgus ei peaks selle pärast muretsema . Teie lahkel loal peaksin ma selles küsimuses Vatikaniga mõningat kirjavahetust . Munk Alejandro kirjeldused on väga täpsed . Kuld ja hõbe on seal . Ning Cordoba on surnud . " " Vatikaniga ? " " Jah . On võimalus lekitada neile mõningaid andmeid , mis jätavad Tema Pühadusele sellise mulje , et nad on kirjutatud Hispaania kuningate poolt ... Kui lubate , siis detailidesse laskumata ütlen ainult niipalju , et Vatikani on lihtne veenda Hispaania monarhide ahnuses , mis mitte alati pole kooskõlas Püha Tooli huvidega . " Agrippa muigas . " Ma siiski eelistaksin need läkitused enne läbi lugeda . " Agrippa kummardas nõusoleku märgiks . " Ja see teie munk ? Alejandro ? " küsis Marcel edasi . " Paraku ei andnud Issand ka temale heldelt elupäevi . Oma surivoodil jutustas ta mulle oma loo ja andis kaardid . Ükski munk ei valeta surivoodil . " " Kuidas see munk suri ? " Marcel muigas . " Issand Jumal saatis talle kohutava kõhutõve . Ilmselt sõi vaene munk midagi seesugust , millest oleks olnud tarvilik hoiduda . " " Meie ahnus ja kõrkus sunnib meid tihti hammustama tükki , mis on neelamiseks liiga suur , " noogutas kuningas . " Nii on ka Uues Maailmas . Kõik meie sealsed valdused seisavad savijalgadel . Nagu te teate , on meie omand vaid osa ühest suuremast saarest - Kuubast . Ülejäänud kuulub Kastiiliale . Galicia ja Kastiilia võitlevad alalõpmata uute saarte pärast . Räägitakse , et nad liiguvad pidevalt saarelt saarele ning Juan Poca de Leoni avastuste järgi võib aimata , et seda päris Uut Maailma , mandrit , asuvad nad peagi allutama . Uus Maailm tähendab ka uut poliitikat ... " " Ja uusi võimalusi , " Agrippa kummardas taas . " Kahtlemata . Kui Hispaanias näikse Galicia , Aragon ja Kastiilia loovat taas ühtset trooni ja ühendavat oma valdusi , siis Uue Maailma ülikud pole eriti solidaarsed . Mida te sellest arvate ? " " Teie Majesteet , kinnitan teile , et mida kiiremini saavad hispaanlased kogu Pürenee poolsaare ühe trooni võimu alla , seda kiiremini ehitavad nad ka Uues Maailmas oma impeeriumi . Nad leiavad sealt kulda ja hõbedat ning tugevnevad . Samal ajal muutub aga Vanas Maailmas vastasseis paavsti katoliiklike maade ning keiser Ferdinandi vahel teravamaks . Kui tuleb sõda , võidab see , kel on rohkem kulda ... " " Te olete seda mulle juba rääkinud , härra Selgeltnägija . Ma tean , kuhu te sihite . Kuid kas mitte ei kurna Uue Maailma avastamine liialt meie jõude ? Kui me vallutame neid metslasi ja saadame omad parimad sõjamehed sinna , siis nõrgeneme siin mandril . " See oli esitatud kuningliku seisukohana , milles kumas läbi siiski küsimus . " Kui lubate , Kõrgeausus , siis julgen öelda , et Uude Maailma ei tuleks sugugi sõjavägesid saata . Metslased on nõrgad . Mõned ustavad , nupukad ja osavad valitsejad ning kindralid , paarsada ihukaitseväelast ning ambitsioonikad väike-aadlikud . Kolmandad pojad , kel pole lootust pärida suguvõsa mõisa , palgasõduritena leiba teeninud seiklejad . Lubage neile teenistust , maad ja kulda - nad saavad seda kõike - ning varsti on teie käsutuses , ilma erilisi kulutusi tegemata , ilmatuma rikkad maalahmakad Ameerikas . Hispaanlased just nii talitavadki ja pole minu asi Tema Majesteedile öelda , et Kastiilia , Galicia ja Aragon on viimase kümne aasta jooksul tublisti rikkamaks saanud . " " Lõppude lõpuks oleme me kõik paavsti sõdurid , " ümises kuningas , et näha kuidas tema kartograaf selle pähkli alla neelab . " Ühtsus annab jõu , " nõustus Agrippa . " Ja ühtsuse annab ühine vaenlane . Aga nähes meie tugevnemist , vältimatut , Uuest Maailmast laekuma hakkavat kaubavoolu ning rikkusi , võivad vend Martin ja Ferdinand ümber mõelda . Või siis sõjas kaotada . Igal juhul saab jäme ots olema selle koja käes , kel on Uues Maailmas rohkem valdusi . See on ammendamatu varaait , majesteet . " " Seni on sealt kulda üsna napilt leitud . " " Nendel saartel ongi väga vähe kulda , " teadis Agrippa . " Ainult mina tean , kus seda rohkesti leidub - Tenochitlanis ja kaugemal lõunas . Seni , kuni jagatakse saari ja sõditakse merel , teeme meie ekspeditsiooni sisemaale , ennetame hispaanlasi . Akvitaania kuningakoda on varsti kõige rikkam Euroopas . Te saate palgata sõdureid ja osta moona , saate ehitada laevu ja valmistuda sõjaks siin . Ning mul ei pruugi üldse rääkida sellest , millise eelise annab Uuest Maailmast voolav rikkus Akvitaania suhetele Prantsuse kuningaga . Kas mäletate seda horoskoopi , mille ma Teie Kõrgusele mõned päevad tagasi koostasin ? Väga soosivalt seisavad tähed tulevase ühtse Prantsuse kuninga jaoks , kes on pärit Akvitaaniast ... " " Teil on kartograafi kohta kummaliselt kuninglikud mõtted , " muigas Marcel . " Aga ma usaldan teid . Kuigi teie teenistus erinevate isandate juures on tavaliselt tüliga lõppenud ja teie soovituskirjad , või nende puudumine õieti , teeb teist kõige ebaharilikuma inimese , kelle ma olen enda teenistusse võtnud , ei kahetse ma seda . Teis on kummalist jõudu , mida ma ei oskagi seletada . Ja võib-olla just seesugust inimest on tarvis Akvitaania maadesse Uues Maailmas . Uus Maailm muutub iga päevaga üha tähtsamaks , selles on teil õigus . Seal avanevad uued võimalused , on uued maad ja inimesed tahavad sinna elama asuda . Kõik teavad , et seal peaks kulda olema , sest seda on sealt leitud , kuid mitte märkimisväärsel hulgal . Meil on seal mõned kolooniad ja linnad , ent puudub juht . " " Ma sõidan Kuubalt ekspeditsiooniga mandrile , " ütles Agrippa ja kummardas , " Asutan seal parimas kohas uue koloonia , nimetan linna Marcelville'iks ja toon Tema Majesteedile kulda . " " Õnnistagu teid selles Jumal ! " " Oh , kindlasti on ta seda juba teinud , Kõrgeausus . " Neil päevil juhtus Bordeaux's veel üks kummaline sündmus , millest inimesed hirmuga rääkisid ja millele ei suutnud kuidagi seletust leida . Keegi ei osanud seda muidugi seostada majesteedi uue kartograafiga . Pigem sosistati palju keiser Ferdinandi saadikust parun Burckenheiderist , kes näis olevat seda õnnetut tundnud . Ja päris hästi . Mida aga keegi kunagi teada ei saanud , oli see , et parun Burckenheider ratsutas ühel hommikul linnaäärsesse võõrastemajja , kus teadis peatuvat Vahimeeste prokuraatori vend Andrease ja tema kaaslased . Ta lasi ennast Andrease juurde juhatada ja teatas lühidalt , et Cornelius Agrippalt on saadikule laekunud sõnum , mille sisu ta ei mõista , kuid siiski edastab , nagu Agrippa oli palunud . Sõnum oli järgmine : " Nagu me kokku leppisime , võite te saada poisi . Olen katedraalis ja võlgnen teile vabanduse . " Omalt poolt lisas parun , et tema allikate teada on Agrippa sage külaline kuningakojas ja näikse seal ausse tõusvat . Loomulikult oli Andreas üllatunud . Järelikult oli Agrippa tabanud Gretheli ja soovis nüüd täita kokkulepet ning Aidann neile üle anda . Seda polnud Andrease jaoks piisavalt , ent kõik , kes teda lähemalt tundsid , teadsid , et tema jaoks pole see ülesande lõpp , vaid ühe etapi lõpuleviimine . Andrease vaenlane oli nüüd ka Agrippa . See õpetlane - Saatana käsilane , kellest rääkisid väga kurje lugusid nii katoliiklikud kui protestantlikud kirikumehed - oli kerkinud talle teele ette , takistas teda korda saatmast tegusid , mida Jumal oli Andreasele seadnud ja pannud . Martin Lutherile ei tähenda Agrippa midagi - see oli vaid üks tühine kokkulepe ja vend Martin on selle juba kindlasti unustanud . Cornelius Agrippa koht on Raudses Neitsis või tuleriidal , mitte kuningakodades . Tema deemonlikud õpetused ja jumalasalgajalikud katsed olid vaid seepärast karistamata jäänud , et mees oli endale igal pool osavalt kaitsevõrgu pununud , oskas leida kõrgest soost sõpru ja ennast varjata , kui oht oli liiga ligidal . Varem või hiljem Andreas tabab ta . Ja Gretheli . Seda üllatunum oli ta kuuldes , et Agrippa peab nende kokkuleppest kinni . Poisi üle mõistetakse Antrauschis kohut - nõidumisele kaasaaitamise ning Vahimeestele vastuhakkamise eest ja muidugi eelkõige Andrease näo rikkumise eest . Aga Andreas tuleb siia veel tagasi . Agrippa ja Gretheli järele . Ta andis Nicklasele märku reisiks valmis olla ja suundus Püha Andrease katedraali , Agrippa kabinetti . Ta koputas , ent keegi ei vastanud . Siis lükkas ta õlaga ust , see avanes ja Andreas astus ruumi , kus ta mõned nädalad tagasi oli Agrippaga vaielnud . Siin oli kõik endine - kõle kirikukabinet kirjutuspuldi ja raamatutega . Raamatutega ? Andreas astus lauale lähemale ja silmitses lähemalt ühte vasikanahas köidet . Selle kaanel oli kummaline kuusnurkne märk , mis sarnanes väga ühe Agrippa sõrmusega . Vahimees pomises palve , sest ta ei kahelnud hetkekski , et see raamat sisaldab mingit ketserlikku õpetust . Raamat oli kirjutatud käsitsi ja nägi välja väga vana . Andreas avas selle huviga . Tiitellehel seisis : Jacques de Cily Chramis ; Paris anno domini <arv>. Andreas tundis , kuidas ta käed hakkasid värisema . Loomulikult oli ta sellest raamatust kuulnud . Deemonlik teos , mille kirjutaja leidis surma tuleriidal , ketserlik alkeemik ja surnumanaja . Kuid Chramise'est oli ainult räägitud , et see olevat olemas , kuid keegi polnud ürikut oma ihusilmaga näinud . Vend Martin oli oma käega koostanud nimekirja teostest , mis tuleb põletada , ja võimaluse korral ka nende autorid ja omanikud . Kui see raamat kuulub Agrippale ja kui ta on juba üritanud sellega rituaale läbi viia ... Andreas teadis , et kangekaelne õpetlane on tal peos . Martin Luther tühistab kõik kokkulepped Agrippaga , kui kuuleb , et tema valduses on Chramis . Selle raamatu omamine paneb inimesed väljapoole head ja kurja . See on süütõend . Andreas meenutas , kuidas ta oli vend Martini korraldusel rüüstanud Würtzburgi , Lüneburgi ja Strasburgi kirikute raamatukogusid , kuidas sealt olid välja tulnud hullumeelsed ketserlikud teosed - nii võltspühakute kuulutused , mida katoliiklik kirik jumalasalgajalikult kanoonika hulka luges , kui teosed , mida säilitati kes-teab-millisel kurikavalal põhjusel . Ja tuli ... Tuli hävitas kõik . Tuli pühib maapinnalt mõtted , mis siia ei kuulu , tuli hävitab ketserite ihu ja vere , tuli puhastab ning tema leek lööb veel loitma üle kogu katoliikliku Euroopa . Suutmata siiski uudishimu maha suruda , avas Andreas raamatu ja lehitses seda . Pärgamendilehed , kirjutatud täis musta tindiga , ilusa kalligraafilise käekirjaga . Üle viie lehekülje oli kellegi käsi joonistanud pilte . Andreas pööras pilgu ära , nähes neid võikusi . Ta pöördus tagasi esimese lehekülje juurde ja luges : " Jacques Montague Reymand de Cily , Pariisi alandliku teadlase raamat Chramisest algab siin . Ajaloost on leitud märkmeid , et maailmas elab Chramis , keda paljud õpetatud mehed peavad deemoniks ja keda on nähtud sellest ajast peale , kui maailma loomisest oli möödas neli tuhat aastat . Minule on teatavaks saanud , et Chramis ... " Andreas tõstis vastikust tundes silmad . Ta ei soovinud seda ketserlikku ürikut edasi lugeda ent ja teadis juba piisavalt palju . Tal oli nüüd trump Agrippa vastu , süütõend , surmav süütõend . Keegi liigutas end Andrease selja taga . See teadmine , et ta pole enam ruumis üksi , tuli kuidagi kiiresti ja selgelt . Ta pööras ennast aeglaselt , et vaadata , kas ehk Agrippa ei ole mõnest salakäigust kabinetti ilmunud . Aga see ei olnud Agrippa . Agrippa tuli umbes poole tunni pärast , kuulatas hetkeks ukse taga , veendus , et kõik on vaikne , ja astus sisse . Andrease surnukeha lebas põrandal keset tuba . Tema kõrvetatud nägu oli moondunud ebaloomulikuks surmagrimassiks , tursunud jäme ja lillakaks tõmbunud keel ripnes lõual , käed ja jalad olid krampis , nagu oleks mees meeleheitlikult oma ründaja vastu võidelnud . Kui ta oligi püüdnud seda teha , siis oli see kasutu . Keegi , mitte keegi , ei saa Chramise vastu . " Pean teilt kõige sügavamas kahetsuses vabandust paluma , prokuraator Andreas , " ümises Agrippa . " Ma nimelt ei hoiatanud teid , et minu raamatute omavoliline uurimine võib teile kalliks maksma minna . " Siis noogutas ta rahulolevalt ja silmitses avatud raamatut . " Jah , isand ! " Ei , Chramis polnud siit toast vahepeal kuhugi kadunud , ta oli kogu aeg oodanud oma käskija saabumist , konutanud kuskil pimedas nurgas . Kui keegi ei sulge raamatut , ei pääse ka deemon minema . Sinna , kust ta oli tulnud . Agrippa polnud kunagi tegelikult näinud Chramise ilmumist , see lihtsalt tekib kuhugi su selja taha , nagu oleks kerge tuulehoog ruumist läbi käinud ja kellegi nähtamatu käsi tõstnud sinna tema teenri . Kui sa oled lugenud Jacques de Cily raamatut . Kui sa lihtsalt oled seda lugenud ... Nii oli magister de Cily loonud - vangistanud Chramise raamatusse - ja selle ületamatu meistri maagia kestis edasi . Milline jõud oli kirjutatud tekstil ! Ainult et nüüd oli Chramise isandaks Agrippa . Õpetlane silmitses viivuks oma teenrit . Pikem kui ükski inimene , kes on iial maailmas elanud . On ta üldse inimene ? Ilma suguelunditeta , alasti , ainsagi karvata ihu , vasekarva nahk . Aga ihuliikmed on kõik nagu inimesel - käed , jalad , pea . Nahkne karvadeta kere ja see kohutav pea . Pikad teravatipulised kõrvad , kollased hõõguvad silmad , ilma sõõrmeteta nina ... Milleks oligi talle nina vaja , kui ta ei hinga ? Kust on ta tulnud ? Kus ta asub , kui teda ei kutsuta ? Maailmade vahel ? Milline on tema koht Matrix mundi's ? Agrippa ei teadnud . Chramis pole elus ega surnud . See on Chramis , lihtsalt Chramis , kes ilmub välja , kui keegi on lugenud de Cily raamatut , ja kui see keegi pole see , kelle deemon on oma isandaks tunnistanud , siis ta hukkub . " Sa oled tapnud ? " küsis Agrippa deemonilt . " Ta kutsus mind , aga pole minu käskija , " vastas Chramis . Tema hääl oli sügav ja õõnes , kõlas hammasteta suust ometi kui laul . " Sa pead ta nüüd ellu äratama , sest selline on minu soov ! " " Ta ei saa enam elada , käskija ! " " Ta elab nii kaua , kuni sinu nõidus teda köidab . Täida mu käsk ! " Chramis tõstis Andrease püsti , avas laiba suu ja puhus sinna sisse . Korraga hakkasid Andrease käed liikuma ja tõmblema , ta värises üle kogu keha , pea lõnksus ebaloomulikult edasi-tagasi , silmadesse tekkis elutu tuhm läige . Ometi need silmad nägid . " Mine , " ütles Agrippa sellele , mis kunagi oli olnud prokuraator Andreas . " Mine siit minema ! " Ja see läkski , taarus trepist alla , sirgelt , kõrvale vaatamata sammus läbi katedraali välja , liikus tuimalt astudes , kuni rahvarikkal tänaval , olles möödakäijatele korduvalt otsa jooksnud , seisatas äkitselt . Elustatud Andrease suust kostis meeleheitlik röögatus , millesarnast polnud ükski inimene varem kuulnud , sellest kostis korraga nii valu kui lõputut ahastust , ta haaras kätega peast , otsekui katsunuks , kas see on veel alles . Oli küll , mõneks hetkeks . Järgmisel viivul , kui inimesed jäid karjuvat meest hirmunult silmitsema , kukkusid otsast Andrease käed , jalad varisesid mitmeks kuivanud tükiks ja pea veeres otsast . Ei piiskagi verd , ainult kuivanud ja kronksus ihuliikmed vedelesid paaniliselt röökivate inimeste jalge ees . Lõpuks tundis keegi ära , et seda meest on nähtud Ferdinandi saadiku seltskonnas , kellele seejärel sõna viidi , et parun saaks oma tuttavast järelejäänud tükid kokku korjata ja järgmisel päeval Püha Andrease kalmistule matta . Ja kui parun Burckenheider kahtlustaski , et siin võib mängus olla Agrippa käsi , polnud tal kartograafi vastu ometi ühtegi süütõendit . Niiviisi sai Agrippa lahti oma vaenlasest Bordeaux's , kes oleks talle varem või hiljem muresid põhjustanud . Katedraali kambris sulges ta raamatu , tundis jälle kummalist õhuvoolust ja Chramis oli kadunud . Kuninglik kartograaf küsis endalt , kas mitte polnud Grethel siiski Chramist vankris viivuks silmanud ja kas mitte seepärast ei istu tüdrukus endiselt mingi umbusk ja tõrksus . Chramis oli Agrippa käsu kohaselt Aidanni löönud ning seejärel olid nad poisi Josephe'i poolt leitud ustavate meestega linnast välja toimetanud . Agrippa polnud mõrtsukas . Ja Andreas oli tema vaenlane . Milleks siis seda jõmpsikat asjata ohverdada ? Ta ei tule enam mind segama , mõtles Agrippa . Ta on nüüd rikas ja leiab oma tee . Kui ta pole seda tüdrukut veel võtnud , siis on ta lihtsalt loll ega ole aru saanud , et Grethel on temasse meeletult armunud . Jah , Agrippa oli näinud mitmeid kordi seda äraolevat pilku tüdruku silmis ja kuulnud tema laule . Mitte et kartograaf oleks sellele kahetsusega mõelnud , ei . See oli lihtsalt üks väike ja häiriv kõrvalseik . Kuid veel mitte nii häiriv , et ta oleks soovinud Aidanni üleandmist Vahimeestele . XIX Astelpõõsas ja luuderohi Katedraalist läks Agrippa Josephe'i juurde , kes oli parasjagu lõpetamas Maria valmistatud vasikaraguud , jõi bordood ja sõi juustu peale . " Ma kuulsin uudiseid , " hõikas Josephe kohe , kui Agrippa jala üle läve sai . " Ja ma võin sind õnnitleda , mu sõber ! Kuninglik kartograaf , mõelda vaid ! " " Ühtlasi ka Ameerika ekspeditsiooni volitatud juht , " noogutas Agrippa lõbusalt . " Majesteet on leidnud summad , et meie eskaader kevadel teele saata . Kolm laeva sõduritega . Seilame merele niipea , kui tormid Atlandil vaibuvad . " " Ka seda olen ma kuulnud , " vastas Josephe , kelleni uudised ülikoolis alati kõige kiiremini jõudsid . " Isegi liiga palju olen kuulnud . " " Mida sa silmas pead ? " " Liiga paljud inimesed teavad sellest . " " Kuninglik avastusretk ei peakski rahus ja vaikuses sündima . Lõpuks tahab ju Marcel vallutada uusi maid ja tuua Akvitaaniale au ja kuulsust . Ma ei näe tõepoolest ühtegi põhjust , miks ei või sellest valjul häälel kuulutada . " " Need uudised jõuavad kahtlemata ka Kastiiliasse , Prantsusmaale ja Inglismaale . Mis võib sealseid valitsejaid samuti tagant sundida laevu mehitama ja Uues Maailmas vallutusi ihalema . Meie kolooniad võivad sattuda ohtu ja ... " " Mu kallis Josephe , " ohkas Agrippa , istus toolile ja valas endale pokaali veini . " Mu kallis sõber ! " alustas ta , nagu seletades lapsele väga lihtsat asja . " Iga aastaga asub üha rohkem seiklejaid teele Uue Maailma poole , iga aastaga laiendavad kõik Euroopa kuningad oma sealseid valdusi . Ent asi pole selles - sa mõtled ikka nii , nagu oleks sel kõigel meie jaoks mingi tähtsus ! Sa mõtled nagu lojaalne akvitaanlane , kellele tema kuninga asjad korda lähevad . Meie ei hooli sellest , mis tuleb homme . Jah , muidugi läheb koloniaalvalduste pärast sõjaks , nagu ka siin mandril , kus Ida ja Põhja impeeriumid varsti paratamatult kokku põrkavad . Kuid meile ei peaks põrmugi korda minema kõik see , mis saab siin maailmas juhtuma pärast meid . Me jätame selle maha ja reisime uude maailma . Ja siis järgmisesse ... Matrix mundi ootab meid ! Kui me oleme saanud enda käsutusse neljanda elemendi ja suudame minna jumala poolt loodud kõikidesse maailmadesse , kui pentagrammi viies nurk - kõikehõlmav Teadvus - on end meile avanud ... Mis tähtsust võib olla siis ühel väikesel Akvitaania kuningriigil ? Sa ei kuulu siia , Josephe ! Unusta see üks maailm ja mõtle , milline tulevik meid ees ootab ! Tõenäoliselt pühitakse peagi puhkeva suurema sõja käigus Akvitaania sootuks maapinnalt , siia marsivad Prantsuse Francois' või Martin Lutheri ja Ferdinandi Kõige Kristlikumad väed , et mõõga abil oma õpetust kuulutada , ning meie ei saasinna midagi parata . See pole enam meie maailm . " " Sa unustad , " ohkas Josephe , " et minu jaoks on see seni ainus . " " Ka minu jaoks oli kunagi esimene ainus , " nõustus Agrippa . " Ka minu jaoks . Kuid ei enam . Ükski maailm pole minu jaoks olnud piisavalt hea . Ja ka sina , mu sõber , ei peaks seda nii väga taga igatsema . Ma tean , Martin Luther ei suhtu sinu rahvasse just kõige soosivamalt . " " Meid pole keegi kunagi armastanud ... Aga vähemasti Akvitaanias ei pea me kandma Taaveti tähte kui häbimärki . Ega pelgama Kastiilia inkvisitsiooni . " " Mul on kõik põhjused arvata , et Lutheri Vahimehed ei kohtle teie rahvast palju paremini kui teised . Ma olen juba kuulnud , et Hamburgi ja Aacheni pankuritelt on nende kuld väevõimuga ära võetud , sest vend Martini sõnutsi haisevad teie suud kulla järele - ja nende perekonnad on kas hukatud või teadmata suunas minema viidud . Seal lauldakse Nibelungide laulu , loetakse saksakeelset piiblit ja räägitakse , et Karl Suure rahvas peab valitsema kõigi teiste üle . Sinul ei ole siin maailmas kohta , Josephe . " " Vähemalt praegu olen ma õnnelik , " arvas Josephe . " Isegi kui mõtlen oma hukatud venna peale , tunnen ma küll süükoormat , ent ma ei vihka oma maailma . Ja see oli ikkagi inkvisitsioon , kes ta põletas , mitte Vahimehed . " " Järgmisena teevad seda Vahimehed sinuga , " kinnitas Agrippa . " Varsti ei huvita neid isegi see , kas sa oled toimetanud riitusi või kas sa kasutad kabala märke . Sinu veri on vale ja mitte Karl Suure rahva oma . " " Ma kardan , et sul on õigus , " ohkas Josephe veel kord . " Nad süüdistavad meid selles , et me andsime Lunastaja Pontius Pilatuse kätte . " " Kuld , " sõnas Agrippa . " Teie käes on kuld . Sama palju kui kirikutes , mille Vahimehed on rüüstanud . Müncheni , Hamburgi , Aacheni , Münsteri - kõik pangad kuuluvad ju sinu rahvale . Lutheril on vaja kulda , et ehitada uut impeeriumi . Pontius Pilatus on ainult ettekääne . " Josephe mõtles ja noogutas siis . " Kuidas tüdrukul läheb ? " küsis ta . " On ta harjunud ? " " Harjunud ? Muidugi pole ta harjunud ! Kas suudab metsik hirv laudas harjuda , isegi kui ta ei pea enam põgenema huntide eest ja muretsema toidupoolise pärast ? Loomulikult pole ta harjunud . Aga ta harjub . Minu ja kõige muuga . " " Sa peaksid tema vastu ehk tähelepanelikum olema ja tõepoolest talle mõne seltsilise otsima ? " " Veel mitte . Ma mõistan sinu kaastunnet , kuid luba mul siiski oma kavade järgi talitada . Tüdruk näeb praegu ainult mind ja ei lahku oma vangistusest . Ainult mina olen see , kes toob talle toitu ja vestleb temaga . Toit on selline , mida ta pole eales varem söönud ; need hõrgutised köidavad teda minu külge , ehkki ta seda ise ei aima . Mina olen tema ainus aken maailma , ainult mina ja ei keegi muu . Ma pean talle muutuma hädavajalikuks . " " Ka sa tahad , et ta hakkaks sind armastama ? " " Armastama ? Oh ei , muidugi mitte . Milleks meile armastus , kui ma vajan temalt ainult tema süütust ? Tema ihu - ja õnneks on see siiani puutumata , tegin selle kindlaks , kui ta veel uimastatud oli - kuulub mulle , kuid ma ei vaja tema hinge . Aga ihu kättesaamiseks on parem , kui ta oleks lahke , mõistad ? Ma ei taha , et viimasel hetkel , kui me oleme asunud läbi viima riitust , ta oma energia minule vastuhakkamiseks suunab . Neljanda elemendi raev võib olla etteaimamatu . " " Siis ikkagi - sa nõuad temalt ju armastust ? " " Ei , " jäi Agrippa endale kindlaks . " Sinu horoskoop rääkis armastusest , ent see oli see , mida kabala nägi , kuid ei nõudnud . Vaata pentagrammi , Josephe ! Vaata ja ütle mulle , kas ta räägib meile , et neljanda elemendi etalon peab riituse läbiviijat armastama ? " " Ei , " nõustus Josephe , " Tule elemendi etalon ei pea riituse läbiviijat armastama . Aga pentagramm näitab mulle armastust , kui see seal on . Ja see on seal , kuid see pole sina , Heinrich . Ta armastab seda poissi . " " Ma tean . Ma ei nõua , et tüdruk hakkaks mind armastama , kuid mina pean olema nüüd tema elus see , kes annab talle kõik - söögi , valguse , meelelahutuse . Minust peab saama tema side maailmaga . Iga kord , kui Agrippa tema kambrisse astub , peab ta süda rõõmust pakatama - nüüd saab ta rääkida ja olla kuulatud , nüüd küsitakse tema käest , kuidas ta end tunneb , meelitatakse . Kuni ükskord Tenochtitlanis saab ta minu omaks , ja see peab sündima tõrkumata . Ta peab õppima mulle alistuma , alluma minu tahtele . " " Sa piinad teda . " " Kuid mitte nii , nagu Vahimehed oleksid seda teinud . Ma olen tema päästja ja ta teab seda . Aegapidi ta mõistab , et see poisiklutt poleks teda kellegi käest päästnud . Ainult mina sain seda teha . " " Kui ta seda poissi armastab , siis pole tähtis , kas too on teda päästnud või mitte . Armastusel ei ole valemit ega elemente . Sa ei saa seda lahata ja luua ... " " Ma ei vaja tema armastust , " kordas Agrippa veel kord . " Ma ei vaja tema hinge , vaid ihu ja seda , mida jumal on sinna sisse pannud . " " Neljanda elemendi etalon ei saa olla midagi füüsilist , " kahtles Josephe . " Kui tüdruk seda oma meeltega esile manab , siis on see vaimne . " " Alistades ta füüsiliselt , võttes teda , murran ma ka Gretheli vaimu . Neljas element on kinnitatud neitsipitseriga . Mina avan selle . Mina võtan tema süütuse ja Neljanda elemendi . " " Isegi kui ta praegu suhtub sinusse aupaklikult , ei pruugi see tähendada , et ta oma süütuse rõõmsal meelel sulle kingib . " " Siis sünnib see teistmoodi . Ja me peame riskima tema raevuga . " " Jah , aga mis saab tüdrukust edasi ? " " Jällegi sa unustad , et see meid ei huvita . Ta jääb siia maailma , võib-olla . Kas elusalt või surnult , ma tõesti ei tea . Meie oleme siis juba teel jumalikkusele . " " Ja aidaku meid selles kõik taevased väed , " pomises Josephe . " Ilmselt on sul õigus . Tõde nõuab ohvreid . " " Mina ei ohverda kedagi . Ohverdavad nõrgad , need , kellele on vaja tuge ja kinnitust . " Tagasiteel Val de Guyon'i astus Agrippa läbi juveliiri juurest ja ostis peene hõbedast käevõru . Siis kiirustas ta tagasi , sest käes oli söögiaeg . Grethel ei pea nälgima . Ent ta peab iga kord hakkama ootama , mil Agrippa juba toiduga tuleb . Natukene peab ta juba piinlema ja ootama . Ja siis saab ta kuningliku eine , millesarnast pole ta oma kolkakülas iial söönud . Kohtle teda suursuguselt , kuninglikult ja ta muutubki selliseks . Tegelikult oli Agrippa isegi veidi üllatunud , millise kiirusega Grethel uut elu omaks võttis , uusi rõivaid selga sobitas , uhkeldas nendega peegli ees . Ei , neiu polnud veel tõesti harjunud - aga ta harjub ; uue elu ja selle meelitustega . Kartograaf ootas , mil ta märkab tüdruku silmis esimest korda küsivat võidurõõmsat pilku , kui too on uue kleidi selga pannud . Peale Agrippa pole tal end kellegi tarbeks ehtida . Ja nüüd on Grethelil selleks veel käevõru . Parem on lasta tekkida tema alpusel ja edevusel , seda tagant õhutada ja enda peal välja elada , kui lasta tal elada kasinuses , kitsikuses ning ... alanduses . Käevõru oli korralik töö , maksis kuusteist marssiini , paras kaupmehenaisel gildi aastapäeval kandmiseks . Kuningapaleesse sellisega minna oleks aga narrus . Agrippa valis seda hoolikalt , et leida sobiv tasakaal maitsekuse , uhkuse ja hinna vahel . Ta ei arvanud , et Grethelil jääks seda nähes hing kinni . Aga jäi . Tüdruk jõllitas võru tummas hämmingus , tahtis midagi öelda , ent ei suutnud . Ta istus voodile , proovis ehet kohmakalt ja oskamatult kätte , tõstis pilgu , liigutas huuli . Agrippa vaid muigas ja jättis tüdruku tuppa , lahkus . Laskis tal sellega harjuda . Järgmisel päeval oli Grethel malbem . " Ma mõtlesin , et olen siin teie vang , isand , " sõnas ta . " Aga vangidele ei tehta ju kingitusi . " Tema hääles kõlas mõistmatus , tänulikkus ja kerge lugupidamine . " Kingitusi tehakse neile , kelle vastu tahetakse olla tähelepanelik , " nõustus Agrippa . " Ma rõhutan , et olete vaid minu külaline . Olen Marcel I õukondlane ja mul pole õigust kedagi vangistada . Ainult teie enese huvides olen sunnitud rakendama neid abinõusid . Ma ei soovi teile põhjustada kannatusi ja püüan seda asjaoludest tingitud viibimist siin majas muuta võimalikult meeldivamaks . " " Te räägite nii keeruliselt , " pomises Grethel , " nagu mõnes näidendis , mida me teel mängisime . " Agrippa oli üllatunud . " Kas teie Võluteater etendas siis midagi keerulisemat kui rahvalikud lood ja müsteeriumid ? " Kuid sai samas aru , et oli teinud vea . Gretheli silmis läigatas meenutustuluke ja ta asus malbel häälel jutustama ajast , mil nad teatriga läbi maade rändasid ja etendusi andsid . Korraga oli käevõru lumm pühitud ja Agrippa hammustas endale huulde . Grethel jutustas talle Gunardi kurbmängu Amlithist ja tema traagilisest saatusest . Mees ei kuulanud teda eriti tähelepanelikult , mõtles hoopis , kuidas ta ükskord ometi need meenutused tüdrukust välja saab . Anna talle aega , raius ta endale pähe . Aega ! " Ja ma ei teagi , kas võin seda teie käest küsida , " sõnaks Grethel lõpuks , " aga kui te minu andest või võimest nii palju teate , siis ehk oskate ka öelda , kuidas on see võimalik , et ma surnut nägin ? " " Kuidas ? " teritas Agrippa kõrvu ja ärkas oma mõtisklustest . " See mees , kes meid Broughtenisse meelitas ning vanade hõbetaalritega tasus , see mees oli surnud . Ma nägin teda , ta oli justkui elus , aga tegelikult surnud . See oli nii jube ... ma oleksin õudusest isegi sinna samma maha surnud . " " Jutustage mulle veel üks kord , " palus Agrippa . " See tundub üsna huvitav . " Grethel kordas oma jutustust . " Ma usun teid , " noogutas mees . " Sellised asjad on võimalikud . Et ainult teie saite aru , et see mees on surnud . Kas te olete ka hiljem surnuid näinud ? " Tüdruk raputas pead . " Ma mõtlen selle asja peale , " lubas Agrippa . " Võib-olla on võimalik teid sellest omadusest võõrutada . Kujutan ette , et see pole eriti meeldiv . Aga mõnikord võib see kasuks tulla . " " Omal kombel see tuligi meile kasuks , " meenutas Grethel . " See surnu valis millegipärast Võluteatri välja , et Broughteni lossis etendust anda . Ja ta maksis meile nii hästi . Kuidas saab surnu maksta ? Aga selle rahaga saime Vahimeeste eest põgeneda ja süüa osta . " Agrippa ei näinud siin otsest seost , ent teadlase ja külatüdruku ettekujutus põhjus-tagajärje vahekorrast võiski olla üpris erinev . Ta noogutas . " Kas Vahimehed jahivad mind endiselt ? " küsis Grethel äkki . " Ma olen nad meie teelt kõrvaldanud , " vastas Agrippa ja ei suutnud oma hääles ja näoilmes varjata kerget rahulolu ning irvet . " Kuigi ajutiseks , kardan ma . Nad teavad , et olete minu eestkoste all . Ja mina teatavasti kuningas Marceli all . Praegu ei pruugi me midagi karta . " " Aga hiljem ? " Hiljem ? Üks nõid pole Martin Lutherile nii tähtis , et ta hakkaks teda Marceli käest välja nõudma . Meie kokkulepe on veel jõus . Ja enam pole visa Andreast , kes läheks oma ordumeistrilt õigust taga nõudma . Kuni kevadeni pole meil tõesti midagi karta . Aga mis tuleb hiljem - see ei saa mind enam huvitada . Muidugi ei meeldiks Marcelile sugugi , kui ta teada saaks , et tema kartograaf esitleb põgenenud nõida oma õetütrena . " Kõik on Issanda meelevallas . Praegu on ta meid oma õnnistusega kõigi vaenlaste eest varjule toimetanud . Kuid unustame selle , vaatame parem , kas te suudate selle sõna välja lugeda , mille ma nüüd tahvlile kirjutan . " Grethel suutis ja igal järgmisel päeval üha paremini . Agrippa ei osanudki endale seletada , miks ta sellest rõõmu tundis või miks ta üldse võttis ette tüdrukule kirjatarkuse õpetamise . Võimalik , et ta tundis igatsust ülikoolimiljöö järele , vajadust olla õpetaja , sundust tarkust edasi anda , suunata neid , kes seda väärivad , teadmiste juurde . Aga ehk tajus ta kuidagi Gretheli pakatavat vajadust ümbritsevat maailma rohkem mõista . See on imelik , mõtles Agrippa , mul ei ole ju teda rohkem tarvis kui ainult üheks korraks . Siisk , merereis tuleb pikk , ja minu õetütar ei tohi olla kasvatamatu . Kuid võimalik , et Agrippa ise poleks kannatanud viibimist lihtsa talutüdruku seltskonnas . Ühel päeval teatas Grethel , et ta tahab end pesta . Ütles seda kuidagi kategooriliselt ja nõudvalt . " Teil on ju pesukauss , " vastas Agrippa üllatudes . " Ma mõtlen päriselt pesta . Üleni . Ma olen siin olnud üle kuu aja ja pole end kordagi pesnud . Aga ma pean . " Jah , selle peale polnud kuninglik kartograaf mõelnud . Suurt pesuvanni siia tuppa ei lohista ning alla , teenijate sekka , ei söandnud Agrippa tüdrukut veel lasta . Siiski lasi ta vanni täita sooja veega ning juhatas õhtul tüdruku tema kongist välja . Grethel kõndis ettevaatlikult , vaatas ehmunult ringi . Nüüd nägi ta oma vangitorni esimest korda sellisena nagu see tegelikult oli . Tema olekust võis järeldada , et ta poleks uskunud , et maja on nii suursugune . Põrandal olid vaibad , seinad kaunistatud maalidega , trepikäsipuud metallist ehisnuppudega , alumise halli aknad veelgi kaunimate ornamentidega kui tema toas . Agrippa vaatas , et kedagi pesuruumi ei jääks , lasi Gretheli sisse ja jäi ise ootama . Ta ootas tunni ja kuulis ainult veesolinat ja õnnelikku lauluüminat . Kui tüdruk lõpuks pesuruumist väljus , uute riietega , mis talle sinna samuti pestult valmis olid pandud , lõhnas ta lausa puhtuse järele , oli värske ja kaunis nagu kevad . Agrippa neelatas ja mõtles , et päris kevad võiks kiiremini saabuda . Ta tundis kärsitust ja kannatamatust , tuletas endale meelde , et tõeline Otsija peab olema alandlik ning kannatlik . Ehk ka tüdruk tajus mehes mingit äkilist muutust , sest tema uhkusega segatud naeratus tardus hetkeks , ta astus sammu tagasi ja kohmetus . See üks samm tagasi , seda hakkas Agrippa nüüd tihti nägema . Õppetundidel ja jutuajamistel Gretheli kambris , kui ta seletamishoos või muidu ennast unustas , astus tüdruk sageli temast ühe sammu tagasi . Ehk oli Agrippa häälde segunenud mingi toon , mida seal enne polnud , või oli tema silmavaatesse siginenud uus varjund , ehk astus ta vaistlikult tüdrukule liiga lähedale . Kui Agrippal oli vangistuse alguses õnnestunud pelgus Grethelist kiiresti välja saada ja esineda tema range , ent õiglase sõbrana , siis nüüd tundis mees mingi seitsmenda meelega , et tüdruk hakkas teda kartma . Hirm annab julgust , kartus sunnib tegudele . Kergus , millega Grethel oli endale vanniskäigu välja nõudnud , tegi teda julgemaks . Agrippa mõistis , et oli liiga kergelt nõusse jäänud . Nüüd kuulis ta Grethelit sagedamini jalutuskäike igatsemas . Tüdruk ütles , et ta teab häälte ja lõhna järgi , et selles majapidamises on laut ja et ta võiks loomade talitamisel abiks olla . Ja oma joogivee võiks ta ise kaevult tuua ja metsa alt tuppa sammalt , et siin värskem õhk oleks . Pesemaskäimine muutus iganädalaseks ja pikad ootamised muutusid Agrippale tüütuks . Kas oli see nii , et Grethel veetis meelega vannis kaua aega ? Jõudis kätte detsember . Päevad muutusid lühemaks ja ööd pikemaks . Üha rohkem pidi Grethel küünlavalgel üksinda oma toas konutama . Agrippa tõi talle hommikuti rohkem süüa , et saaks päeval õukonnas omi asju ajada ning raamatukogus kaarte uurida . Kuninglikul käsul pidid kõik Bordeaux's elavad kaptenid ja kaupmehed , kes olid Uues Maailmas käinud , kartograafi juurde minema ja oma tegudest ja tähelepanekutest aru andma . Vahel kohtus Agrippa nendega Val de Guyoni majakeses , mõnikord lossi raamatukogus . Grethel näis pimeduse ning suureneva üksindusega leppivat . Kuid eriti õnnelik ta selle üle olla muidugi ei saanud . Agrippa pani tüdruku käitumises tähele muutusi ja mõtles , et varsti võiks ta tõesti mängida väga head isandat ja täita mõne tüdruku soovi . Siiski ei maininud ta seda Grethelile , lasi tal endal oma soove välja öelda . Mida tüdruk päevast päeva üha agaramalt tegigi . Ta tuli tagasi seltsilise jutu juurde . " Mul on nii igav , " kurtis tüdruk . " Kas siis minu seltskond ei rahulda teid ? " tegi Agrippa suured silmad . " See on midagi muud , " ohkas tüdruk , " mul on alati hea meel teid näha , ent ma elan ja olen ju siiski üksi . Pealegi - teid on üha harvemini näha . " " Kas preili soovib , et ma tooksin talle kellegi seltsiks ? Paraku pole maailmas ühtegi teist inimest , kelle eest on mul selline vajadus hoolt kanda , " sõnas Agrippa kahetsevalt . " Te tahate öelda , et ei saa enam kedagi teist minu kombel vangistada ? " nähvas Grethel . " Ah , preili , milleks sellised sõnad ? Te olete minu külaline . " " Üpriski iseäralik külaline . " " Kahtlemata . Ma pole teile seda veel ehk öelnud - lubage seda teha nüüd - et olen ainus inimene maailmas , kes täielikult mõistab teile osaks saanud õnnistuse ja ande suurust ning tähendust . Te olete jumalast ära valitud . Nagu ka mina . Me mõlemad oleme lülid Jumala ettemääratuses , millise vajadust paljud ei näe . " " Ettemääratus ettemääratuseks . Meelsamini oleksin ma tahtnud olla harilik külatüdruk . Aga ikkagi on mul igav . Ma ei tee midagi ... " " Te harite ennast ! " " Ent milleks mulle see ? Ma olen harjunud töötama , tegema midagi , et oma olemasolu Jumala ees õigustada . " " Jumalal on teie jaoks teine kavatsus . " " Kas sellepärast peangi ma käed rüpes siin istuma ? Ma ei tea sellest midagi ja teie ei seleta ka . Ma kängun , isand , mõistate ? Olen harjunud laudas ja põllul talitama . Olen harjunud tegema midagi kasulikku . Ka Võluteatris ei istunud ma niisama , vaid õppisin rolle ja mustkunsti . Ja kui ma tõesti siin tööd teha ei tohi , siis laske mul ometi , palun , kas või teenijatega lobiseda ja natukene jalutada . Palun , isand , palun , palun ! " Ja Grethel oskas paluda ! Ta pani sealjuures pea armsalt viltu , pilgutas silmi ja manas näole väga nukra ilme . Ja kas mitte ei ilmunud tema silmanurka pisargi ? Ta on liiga palju seda näitekunsti õppinud , tuletas Agrippa endale meelde . Aga võib-olla tõesti otsida Grethelile õukonnast mõni kammerneitsi ? Selline , kes temale , isandale , kõik ette kannaks , mida Grethel talle usalduslikult räägib . Ainult siin on üks konks - see on minu tee ja minu võitlus . Ja kui kolm maailma on mulle midagi õpetanud , siis just seda , et peale iseenese ei tohi mitte kedagi usaldada . Edaspidi ei klammerdu tüdruk mitte minu , vaid tolle piiga külge . Õukonnast ei leiaks ma kedagi , kes kuuletuks kindlasti ja ainult minule . Õukondades polegi inimesi , keda usaldada . Ja kui ma sealt siiski teenrit otsin , tekitab see liiga palju kõmu ja huvi . Ainus võimalus kedagi siia kammerneitsiks saada oleks raha . Inimene , kellele ma maksan ja kes mulle ette kannab , mida Grethel räägib . Ent kust selline leida ? Mul ei ole aega , et otsida endale teenijatüdrukut . Marcel teab , et mul on siin õetütar , kellele ma vajalikke kombeid õpetan , et talle siis Bordeaux'st vääriline abikaasa leida . Kuid teda ei huvita see eriti ja ta ei hakkaks kedagi õukonnast sundima end siia mägilossi sulgema . Pealegi tuleks varsti välja , et see ei ole mu õetütar , mis tekitaks majesteedis ainult kahtlusi . Aga iga kahtlus , mis tal minu kohta tekib , mõjub ekspeditsioonile halvasti . Enne seilamist Uude Maailma seisis Agrippal ees veel üks reis ja selleks ajaks pidi ta Gretheli usaldama kindlatesse kätesse . Josephe ? Tüdruk mässib ta ümber sõrme . Vana juut on küll kaval , kuid noore ja värske neiu ees , kellele ta juba praegu kaasa tunneb - teda isegi nägemata - sulab tema meelekindlus . " Ma mõtlen selle üle , " lubas siis Agrippa armulikult . " Ma loodan , et te saate aru , et teie palve põhjustab tahes-tahtmata teatud kulutusi . " Tuli leida lahendus , mis sobiks nii tema kavatsustega , kui ka Gretheli soovidega kõige paremini . Grethel hammustas huulde ja punastas . " Andke andeks , ma ei mõelnud selle peale . " " Aga mina pean mõtlema . Pean mõtlema iga sekund , kuidas teid kaitsta , toita ja kõige parema tervise juures hoida . Ärge arvake , Grethel , et see on lihtne . " Tüdruk kummardas - selle oli ta juba korralikult ära õppinud - kummardas alandlikult , otsekui öeldes , et oskab seda hoolitsust väärikalt hinnata ning vabandab oma liigsest upsakusest tingitud soovide üle . Siis läks ta üle toa , sättis oma kleidisiilu ja istus väärika kergusega . Ja korraga taipas Agrippa kahte asja - nii äkki tuli see teadmine üle toapõranda astuvat neiut vaadates . Esiteks , et kui palju teevad riided inimest , kui hästi on Grethel õppinud käituma ja olema , kandes neid peeni rõivaid . Kleidid on teda õpetanud istuma ja astuma , nagu peituks neis seletamatu vägi . Naisevaist ja meel , mis riiete küljes kinni ripuvad , seades neid tihti oma peas toimuvast palju olulisemaks , saavad rõivastelt õpetust . Otsekui alkeemik , kes katseid tehes leiab jumaliku juhatuse ja vaistu abil tee järgmise seguni . Grethel oli mõne kuuga muutunud talutüdrukust aadlipreiliks . Jah , ta ei kõnelnud veel nii peenelt , ent ta rääkis üldse vähe ja ainult olulisest . Veri andis end tunda . Aadlitüdrukud ja õuedaamid lobisevad vahet pidamata ja harva võib nende jutust leida mõne asjaliku mõtte . Talupojad on aga tarmukad ja räägivad vähe . Agrippa oli sellele muutusele kaasa aidanud , tugevasti kaasa aidanud , ent seda mitte sünnitanud . Nii vähe kui Grethel oli Võluteatris näitekunsti nuusutanud , oli ta sellest ometi palju õppinud . Õppinud õhust haarama rolli ja sellesse sisse elama . Ja nüüd ei olnudki see enam ainult tema roll , vaid päris elu . Neiu mängis ja elas korraga . Ja teiseks taipas Marcel I kartograaf , et ei räägi siin oma vangiga , vaid kui võrdne võrdsega . Ta oli küll Gretheli enda külge köitnud ja teinud tüdruku endast sõltuvaks - kuid samas oli ta ise sõltuvaks muutunud . Ta ei saanud olla Gretheli vastu julm ! Agrippa ei kujutanud hästi ette , kuidas ta Tenochitlanis teeb teoks selle , mille jaoks tal on Grethelit tarvis . Ma pean oma vaimu tugevdama , mõtles ta . See nelja seina vahel kükitamine koos tüdrukuga teeb mind nõrgaks . " Ma ei arvagi , et see on lihtne , " sõnas Grethel . " Kuid ma ei saa jätta palumata . Püha Neitsi nimel , kergendage minu koormat . Lubage mind vahel harvagi jalutama . Põgeneda pole mul kuhugi . Ma ei soovi ju ülearu . Pealegi - minu kõige suuremat soovi te niikuinii ei rahulda . " " Ja see oleks ? " " Ma tahan teada , kus on Aidann ja miks te mind siin hoiate . " Agrippa oigas mõttes . " Aidannist pole meil tõesti põhjust kõnelda . Ilmselt lippab ta õnnelikult mõne teise rändteatriga kuskil ringi . Muu selgitan ma teile niipea , kui selleks on õige aeg . Ja mul on kõik põhjused arvata , et te ei pettu . " " Varsti on jõulud , " ütles Grethel ja vaatas Agrippale tungivalt otsa , " ja algab uus aasta . Meil Antrauschis oli kombeks uue aasta puhul kingitusi teha . Ma olen kuulnud ka , et isandad teevad siis oma alamatele kingitusi . Kas see ei võiks olla teie kink minule , et lubate mul korjata astelpõõsaoksi , luuderohtu ja loorberit , et sellega oma kambrit ehtida ? " Jõulud , mõtles Agrippa . Kirikusse minemist ei saa ta tüdrukule ju ometi keelata ! Seni polnud Grethel küll veel avaldanud soovi palvetada . Ja kui oleks avaldanud , toonuks Agrippa talle tuppa krutsifiksi . Ka pihtmist polnud tüdruk nõudnud , kuigi Josephe sobinuks suurepäraselt preestri rolli . Nii oleks ta ehk neiu salasoovidele ja mõtetele lähemale jõudnud . Kuid ikkagi - advent lähenes tõepoolest ja Agrippa ei teadnud ühtegi mõistlikku põhjust , kuidas saaks ta keelata Grethelil kirikusse minna . Muidugi võiks lasta missa siinsamas majas korraldada ja pärast Grethelile korraliku õhtusöömaaja pakkuda . Või tõesti sõita lähimasse Bordeaux' kirikusse ? Siiski tundus Agrippale , et veel on liiga vara lasta Grethelil taas vaba maailma hingust tunda , ta pole mehesse veel piisavalt kiindunud . Neius pole veel piisavalt alandlikkust . Aga vaevalt et üks reis kirikusse lükkaks seda oluliselt kaugemale . " Ka seal , kust mina pärit olen , on komme uue aasta puhul kinke teha , " naeratas Agrippa . " Akvitaanias samuti . Ning luban teile , et kingituse te saate . Tänutäheks ja kinnituseks minu lugupidamisest . Ent paar oksakest on liiga tühine asi kingituseks . Öelge mulle parem , mida te soovite ja selle te ka saate ! " " Ma pean järele mõtlema . Tegelikult pole mul ju siin midagi tarvis . " " Mõelge ! Mõelge hästi järele . Te ei pea ju kohe vastama . " " Ja te lubate , et täidate selle ? " Grethel pani pea viltu ja pilgutas kiiresti silmi . " Kui see on minu võimuses . " " Külas , kus ma elasin , käisime me jõulude ajal Püha Thaddeuse kloostris müsteeriume vaatamas . Need olid nii toredad ! Ma mäletan , et kloostrikirikusse oli ehitatud laut ja Püha perekond oli seal ja Jeesus sündis ... Kas ma ... kas me ei võiks nüüd koos kirikusse minna ? Nad teevad ju siin samuti müsteeriume ? " " Ilmselt küll , " arvas Agrippa . " Ja kui ma olen teie õetütar , siis mis oleks loomulikum , kui et me koos kirikusse läheksime ? " Agrippa pidi tunnistama , et pole midagi loomulikumat . Hiljem järele mõeldes leidis ta , et pikkade kuude jooksul üksinda kambris istumisele järgnev käik kirikusse ja osasaamine jõuluajal toimuvatest pidustustest - rõõmu ja tänupühast - võiksid tõesti täita tüdruku suurema hardusega tema isiku vastu . Et Grethel ikka veel Aidannist mõtles , see Agrippat enam ei häirinud . Aeg teeb oma töö . Poiss oli tema elu päästnud , seda küll . Kuid miks ei võiks Agrippagi tema elu päästa ? Poleks ju midagi lihtsamat . Järgmisel päeval tõi Agrippa Grethelile kimbukese luuderohtu ja astelpõõsa oksi ning küsis : " Kas te ka Alam-Antrauschis kaunistasite oma ruume luuderohuga ? " " Jah , alati jõulude ajal. Meil on nii kombeks . " " Need mungad seal Püha Thaddeuse kloostris võinuks selle üle järele mõelda . Kirik pidas seda paganlikuks traditsiooniks ja lubas jõulude ajal ruume luuderohuga ehtida alles peale seda , kui " selgus " , et see aitab nõidu paljastada . " Grethel võpatas . " Rahunege , " muigas Agrippa . " Mind ei pea te kartma . Siin on teile söök kogu päevaks ning üks raamat , Delmar Heicko " Jõululaulud " . Ma lähen täna Tema Majesteedi juurde ja tulen tagasi hilja õhtul . Ma ei sooviks teie und häirida . Ja mõelge siis , mida te kingituseks soovite . " Nii et kuidagi jõudsid jõulud ikkagi Val de Guyoni mägimajakesse . Grethel kaunistas oma kambri , ja meenutas , kuidas nad emaga jõule veetsid , kuidas kirikus käisid ja siis küla peal jõululaule laulsid . Laulud olid muidugi lihtsamad kui need , mida Agrippa talle nüüd lugeda pakkus . Rusticato külas hoidsid kõik majad jõulude ajal hilise ööni uksed valla - naabrid ja külalised käisid majast majja , soovisid häid jõule ja pidutsesid . Neil oli kombeks end emaga meesteriietesse rõivastada - nii tegid paljud jõulude ajal - ning siis ringi luusida , et kas keegi tunneb neid ära . Parun del Rusticato , kes oli ka muul ajal igati aus ja hoolitsev isand olnud , lasi oma küladesse veinivaate vedada ja jagas vaesematele raha . Nemadki olid kunagi saanud tervelt kolm hõbedast marka , millega võisid mitu kuud muretult elada . Nad olid küpsetanud hakklihast pirukaid , mida tuli tingimata kaneeli , muskaatpähkli ning küüslauguga maitsestada . Pirukat kutsuti " Jeesuse hälliks " ning maitseained tähendasid kolme kingitust , mis Kolm Kuningat jõululapsele kinkisid . Veel tapsid nad tavaliselt jõulude paiku ühe hane ning jällegi tõi del Rusticato küladesse jahil lastud hirvede siseelundeid - maksad , südamed , ajud ja muud , mis samuti pirukasse küpsetati . Juhtus , et ka mõni hirvekints lihtrahvale anti , kuid seda üsna harva . Paremad palad söödi alati lossis . Räägiti aga , et hirvesüdamete söömine on põhjapoolsetes maades Vahimeeste poolt ära keelatud . Grethel kaunistas astelpõõsa ja luuderohuga tuba ning mõtles oma elule külas , mõtles oma needusele , tulele ja katsus mõistatada , kuidas küll saab see olla Jumala kink ja õnnistus . Viimast korda oli ta tundnud endast leeki tõusmas seal jõekäärus , kui nad olid Aidanniga põgenenud , ja see oli niivõrd tugev ja võimas , et tüdruk oli täielikult meelemärkuse kaotanud . Hiljem ? Jah , hiljem polnud ta oma õnnistuse vallalepääsemiseks vist põhjust andnud . Tema vangistamine Agrippa poolt oli tulnud nii ootamatult , et ta lihtsalt ei jõudnud . Aga anne oli Grethelis ikka veel olemas . Ta tundis seda ja nägi unes lõõmavaid leeke ja kahte mehenägu . Munk Gerardot ja Aidanni . Ta tundis oma mõtetes leeke , mis salvasid teda , otsekui püüdnuks midagi meelde tuletada , midagi rääkida . Ent Grethel ei soovinud seda kuulata . Kui ta silmad sulges , tantsisklesid ta ees leegid . Ainult natuke mõelda ja midagi süttiks ... Ta võiks panna selle maja põlema ning tulekahju segaduses - juhul kui ta muidugi oma kambrist lahti päästetakse - üritada põgeneda . Kuid kuhu ? Isegi kui Vahimehed teda enam ei ähvarda , poleks tal kuhugi minna . Akvitaanias olla Inkvisitsioonil suur võim ning Vahimeeste asemel saaks ta endale jälitajateks teised kiusajad . Põgeneda magister Friase juurde ? Aga see oleks esimene koht , kuhu Agrippa teda otsima tuleks . Tagasi läbi Limousini , Burgundia ja Elsassi Antrauschi ? Ei - seal on Vahimehed . Kloostrisse ? Sealtki leiaks Agrippa ta üles ; pealegi ei tahtnud ta kloostrisse minna . Selle otsuse oli ta teinud ammu . Põgeneda kuhu jalad viivad , hea õnne peale ? Ja lõpetada nagu too Pilar ? Mida on loota üksinda pageval tütarlapsel võõrastest maadest , kui tal pole krossigi raha ja kuninga soosikud on tal kannul ? Pealegi , põgenedes siit teadmata suunas ja hea õnne peale , ei kohtaks Grethel enam kunagi Aidanni . Jäädes siia , on selleks mingisugunegi lootus . Õhkõrn , kuid siiski ... Hoolimata kõigest , hoolimata sellest , et Agrippa teda vangis hoidis ning neid alatult petnud oli , uskus tüdruk mehe sõnu Aidanni kohta . Agrippa polnud mõrtsukas . Tema silmades polnud seda kõledat ükskõikset pilku nagu Vahimeestel . Tema hääl kõneles tarkusest ja silmad mõistmisest . Kuid kas mitte polnud nendessegi viimasel ajal siginenud mingi kummaline kuma , mis ei lasknud tüdrukul mehele väga lähedal viibida ? Tuli tema sees tahtnuks nagu midagi meenutada ja hoiatada . Mida Agrippa temast tahtis ? Mõnikord tundus Grethelile , et ta aimas seda . Mis ka ei juhtuks , ta võitleb . Tal on ju keegi , kelle nimel võidelda ja kannatada , oodata ja loota . XX Jõulukingitus Jõulud . Akvitaanias ei saja lund nagu Antrauschis . Aga kui Antrauschis ei saja lund , on seal maa must , tühi , kõle ja paljas . Akvitaanias on teisiti . Ilm püsib soe , rohelus ei kao päriselt ja ojadele ei tule jääkirmet . Jõulud on Akvitaanias üsnagi rohelised , mitte mustad või valged . Sellest hoolimata tähistatakse neid siin samuti kui Antrauschis või Westfalenis , kuulis Grethel Agrippalt . Kõigepealt on advendid ja päris pidustused algavad <arv>. detsembril ning kestavad enamasti kuni kolmekuningapäevani . Viimase kohta lisas Agrippa põlglikult , et tegelikult olla see Egiptuses talvine pööripäev . Mida enam lõuna poole , seda täpsemalt lõpevad pidustused just kolmekuningapäevaga . Antrauschis kestsid nad mõnes kohas kuni nelikümmend päeva ja lõppesid alles vastlate ajal. Ka seda kommet olla Vahimehed piirama hakanud või vähemalt räägiti kirikus , et vastlad olla halb ja paganlik komme . Sel ajal tuleks hoopis tähistada Jeesuslapse õnnistamist Templis . Igatahes pidutseti põhja pool rohkem ning nüüd sai Grethel aru ka selle põhjustest . Päevad on seal lühemad ning rõõm talvisest pööripäevast suurem . Pärast kolmekuningapäeva esimesel esmaspäeval hakati siin juba kündma . Ka süütalastepäeva tähistatakse siin , rääkis Agrippa , <arv>. detsembril , ja akvitaanlased uskuvat , et see nädalapäev , millele süütalastepäev langeb , on terve järgmise aasta jooksul suure ebaõnne päev . " Ma olen jõulude ajal olnud väga mitmel maal , " rääkis Agrippa Grethelile , kui nad püha jõulupäeva pärastlõunal tõllas mööda kitsukest ja käänulist mägiteed Bordeaux' poole rappusid . Just pärastlõunase Jumaliku Maailma missa oli kartograaf valinud Gretheli jaoks sündmuseks , tänu millele tüdruk jälle maailma näeb ja oma kambrist välja pääseb . Kesköise Inglite missa ja koidikul peetava Karjuste Missa ajal Grethel magas . Agrippat polnud siis majas . Nüüd oli ta mehele tänulik , sest sai päevavalgel pisutki ümbritsevat maad näha . Nad oli teel Sainte Croix' kirikusse . Vangikongist pääsemine polnudki Gretheli jaoks nii erutav , kui ta oli lootnud . Ta nägi esmakordselt mägimajakest väljastpoolt , hingas jahedat talveõhku , mis pani pea kergelt pööritama , noogutas tervituseks teenritele , keda ta seni vaid viivuks näinud oli ja rohkem häälte järgi tundis . Tõllas küsis Agrippa , kas Grethel teab , kuidas peab missa ajal käituma . Tüdruk noogutas . Antrauschis oli parun del Rusticato ja Püha Thaddeuse klooster sama usku mis akvitaanlasedki , ehkki usuasjadest teadis Grethel võrdlemisi vähe . Õigupoolest vaid niipalju , et Vahimehed seisavad uutmoodi uskumise eest ja nende tegevuse tõttu on juba palju verevalamist olnud . Ta oli ka mõistnud , et Püha Thaddeuse mungad ja parun del Rusticato ei kiida Vahimeeste ja keisri uusi vaateid sugugi heaks , kuid samas ei julge ka nende vastu välja astuda . Külas räägiti juba , et varsti põletavad Vahimehed kloostri maha ja kõik selle maad lähevad parunile . Viimases oli aga kahtlusi , sest del Rusticato jahedus muutuste suhtes oli samuti üldteada . " Ma olen alati missal käinud , " lausus Grethel Agrippale . " Räägitakse aga , et Vahimehed keelavad selle varsti ära . " " Mitte siin . Akvitaania ei lähe vend Martiniga iial vabatahtlikult kaasa . " " Vend Martiniga ? " ei saanud Grethel aru . " Ta on Vahimeeste juht . Ja minu hea tuttav . Mitte et te nüüd peaksite mind sellepärast kartma . Kui poleks mind , oleks Martin lasknud teid ära põletada . " " Te pole mulle sellest varem rääkinud , " ütles Grethel väga vaikselt . " Pole ilus oma heategudega kiidelda . Ehk on see ainus puutepunkt minu ja Vahimeeste vahel , kes teab ? " " Kas olete te siis nende vaenlane ? Või sõber ? " " Inimesel on ainult üks sõber - Jumal . Ja vaenlane tema ise , juhul kui ta ei leia endas teed Jumala juurde , " sõnas Agrippa . " Vahimehed ja nende juht vend Martin kuulutavad , et kuigi kõik inimesed on algselt patused , saavad mõned neist siiski Jeesuse poolt päästetud , kui nad vaid temasse kaljukindlalt ja vankumatult usuvad ja õiget kristlase teed jälgivad . Muidugi ei saa siin maailmas keegi kindel olla , missugune on tema igavene saatus . Siiski , nad väidavad , et Jumala poole pöördumise kogemus , mil Püha Vaim sinu hinge puudutab ja sa seda tunned ning mil sinu süda pöördub patust pühaduse poole , on vähemalt mingi märk sinu väljavalitusest . Sestap ongi nende kuulutuses Jumala poole pöördumise ja sinu ümberpööramise tähendus kõige olulisem . Nad nimetavad seda konversiooniks . Mitte igaühele ei saa ümberpööramine osaks . Konversioonihetk võib saabuda nagu Pühale Paulusele teel Damaskusesse või hoopis samm-sammult sinu enese ettevalmistuse järel . Kristlase kohus on selleks valmis olla ja eristada tõelist konversiooni võltsist . Nii nad pühitsevadki rangust enese vastu ja kõige karmimat enda sisse vaatamist kui kõige määravamat uskliku elus . Ole enda vastu range , jälgi igat oma sammu , ela kasinuses ning järgi piiblisõna hommikust õhtuni . Ööl ja päeval . Iial ei või sa täiesti kindel olla , kuid soov saada ümberpööratud peab olema sinus tugev ja suretama kõik muud ihad . Sellepärast nad ei kiidagi heaks lõbutsemist ja muid maiseid rõõme , sest need viivad inimese eemale enda sisse vaatamisest ja ranguses elamisest . Kiindudes maiste rõõmude külge , unustad sa , et sinu ainus kohus kristlasena on leida kinnitus ja märk oma väljavalitusest . Kui sa oled seda õigesti teinud , võid sa loota . Kui mitte , siis pole sul ka lootust mitte . " Grethel ei mõistnud seda kõike , kuid natuke ometi . " Siis sellepärast nad ei lubagi lõbusaid etendusi ega võlukunste , kuna see viib eemale kõige rangemast enese sisse vaatamisest ? " " Jah . Pühendudes maiste lõbude nautimisele , pöörad sa end Jumala juurest eemale . Sinu hinge täidavad naudingud asjadest , mis ei vii Jumalale lähemale . Nii arvavad Vahimehed . " " Ja teie ? Teie ju pole Vahimeeste usku ? " Agrippa silmadesse oli tekkinud kummaline läige ja rääkides žestikuleeris ta agaralt kätega . Grethel tundis , et praegu ei räägi mees temaga , vaid kõneleb lihtsalt oma mõtetest , siiralt ja ausalt . Ehk oli see püha jõulupäeva võlu või oli mehel pelgalt soov kõnelda ükskõik kellega , et oma tõekspidamised välja öelda . " Ma leidsin selles kunagi palju tähelepanuväärset , " rääkis Agrippa edasi . " Inimene peab enda sisse vaatama ja leidma sealt Jumala . Sest seal on ta olemas , see on esimene koht , kust teda otsida . Ja kui sa teda sealt ei leia , ei leia sa kusagilt . Niipalju ma vend Martini vaateid siiski jagasin , kuid see tees ütleb nii palju ja samal ajal ei midagi . Inimene on Jumala miniatuurne koopia , tean ma nüüd , loodud Jumala palge järgi , nagu öeldud ka Piiblis , ja sellepärast ei saagi miski , mis inimesele rõõmu valmistab - rõõmu , mida Jumal pole kunagi keelanud - olla põhjus sügavaks ranguseks , kuna rõõmustades maiste asjade üle kiidab inimene Jumala loodut . Ja kuna kogu universum koosvõetult pole miski muu , kui Jumal ise , on ka inimene miniatuurne universumi koopia . Universum , maailm on ehitatud inimese järgi ning järelikult omab , nagu inimenegi , hinge . Kõik , mis on olemas , omab hinge , osakest maailma hingest , järelikult . Ja seda saame me näha maagiliste rituaalide abil taimedes , metallides , kivides , loomades ja teistes looduse fenomenides . Kõik on osa Jumalast , kõik ! Kõik , mis on inimeses , on jumalik . " Korraga jäi mees vait , nagu ei usuks isegi , et ta oli seda kõike Grethelile rääkinud . Ta hingas paar korda sügavalt sisse . " Aga me ei pea seda tõesti arutama , preili . Ma olen teaduseinimene ja usklik . Vend Martini õpetus on vaguratele ja pimedatele . Neile , kellele pole antud leida endas Jumalat . " " Meile on räägitud , ma mõtlen Antrauschis , et Jumal on armastus . " " Seda ta on . Kuid selle avastamiseks pead sa armastama iseennast . Pead end tundma . Ennast ja maailma . " " Ma ei mõista . Kui Jumal sind armastab , siis on ju sinu kohus lasta vaid ta oma hinge ja ... " " Sel jutul pole mõtet , " lõikas Agrippa ja vangutas kahetsedes pead . " Maailm , teadus , usk ja Jumal on liiga keerulised , et teie sellest aru võiksite saada . Kui te usute Jumalat , siis uskuge ja tundke sellest rõõmu . Minusugusele mehele on lihtsast uskumisest vähe , mina pean teadma . Ja ma olen leidnud tee teadmistele . " Grethel ei küsinud enam midagi ja pööras pilgu tõllaaknast välja . Oli külm , kuigi mere poolt uhkas sooja hingust . Tee keeras parasjagu , nii et käänaku tagant paistsid kauguses Bordeaux' müürid , millel asuti juba tõrvikuid süütama . Grethel ei osanud kujutledagi , et nad tegelikult linnast nii kaugel on . Mäetipust vaadatuna tundus linn palju lähemal olevat . Kutsariks oli üks vanamehest teener , kes ilmselt täitis majas ka koka ülesannet , tema lodumüts paistis kitsukesest esiaknast . Tõlla taha oli istunud , nagu Grethel mäletas , teine teener . Veel oli ta oma kambrist väljudes silmanud kahte vanemapoolset naist . Nii et majas oli kokku neli teenijat , kellega ta polnud veel ühtegi sõna vahetanud . Tüdruku esialgne elevus hakkas üle minema . Paari tunni pärast on ta juba oma kambris tagasi ega pääse sealt tõenäoliselt enam niipea välja . Ikka veel ei osanud ta sellest jalutuskäigust erilist rõõmu tunda . Ega ka sellest , et ta esimest korda elus tõllas sõidab ning oma uute riietega inimeste ette astub . Ta ohkas ning mõtles , et kuidas küll oleksid nad Võluteatriga jõule tähistanud . Juba enne linnaväravaid hakkas kostma kaunist muusikat ja laulu . Hiljem , väravatest läbi sõites , segunes see vankrirataste vura ning inimeste hõisetega . Akvitaanias olid jõulud pidutsemine ja püha , rahvas kogunes tänavatele , küpsetas vardas sööki , joodi veini , lauldi . Tõld liikus edasi väga aeglaselt , osalt ehk seetõttu , et aeg-ajalt heitis Agrippa aknast välja pihutäie kõige odavamaid vaskmünte välja . Grethel ei teadnud , kas tema vangistaja tegi seda jõulude ajal alati või käis see kaasas tema uue ametiga . Ta mäletas Alam-Antrauschist , et ka parun või mõni tema kõrgest soost külaline pildusid kirikusse sõites külavahel aknast raha välja . Nüüd õnnistati Agrippat valjude kiiduhüüetega ja mees noogutas inimestele läbi akna rahulolevalt . " Kas kuningas tuleb ka kirikusse ? " küsis Grethel äkki . Agrippa raputas pead . " Tema Majesteet viibib kõigi kolme missa ajal oma lossis . Mul oli au olla koidikul Karjuste missal Marceli seltskonnas . Lossis jätkub nüüd pidutsemine kuni homseni ja pärast missat saadan ma teid koju ja ühinen taas õukonnaga . " " Ma ei teadnudki , et te ... " Gretheli hääl kõlas pisut pettununa , " minuga kogu õhtuks ei jää . " " Pidusöögile , te mõtlete ? Ärge muretsege , kõik on serveeritud , kõige paremad toidud . Kiired asjatoimetused õukonnas sunnivad mind teid üksi jätma , mitte kõrkus . " Grethel vaid noogutas nukralt . Nad ületasid linnaväljaku , kus inimesed tantsisid ümber suure , süüdatud kuusepuu . Enne oli puu kaunistatud paberist lilledega ja seejärel kantud laulu saatel läbi linna . Ka Antrauschi linnades toimiti nii , teadis Grethel . Igatsedes vaatas Grethel noori , kes jõululaule lausid ja lõbusalt tantsu lõid . Agrippa andis märku tõllast väljumiseks . Siis astusid nad läbi kergelt hämarduva linna Sainte Croix' kiriku poole , mis sirgus taamal üle katuste ja mille poole vooris juba suurem hulk rahvast . Kirikule lähemale jõudes nägi ta , et tänavat ääristavad puud oli kaunistatud õuntega - neid puid hüüti Aadama ja Eeva puudeks . Ka nende puude all laulis rahvas lõbusalt ning veinipeekrid käisid käest kätte . " Vahimehed lõpetavad sellise rõõmustamise põhjas üsna pea , " märkis Agrippa mornilt . " Paljudes linnades ongi juba lõpetanud . Sina pead olema tänulik , ent mitte rõõmsalt , vaid härdalt tänulik - nii nad õpetavad . Lõbu on patt . " " Mis patt võib olla selles , kui inimesed on Jeesuse sündimise üle rõõmsad ? " ei mõistnud Grethel . Agrippa kehitas õlgu . Tänaseks piisas talle teoloogilistest vaidlustest . Kirikule lähenes teisest küljest protsessioon - kõige ees sammus valges rüüs preester , kes kandis risti . Tema taga Neitsi Maria kuju hoidvad mungad . Musta näoga naise kuju kõlkus üles-alla , tema puust ilme oli nukker , ent kuidagi tõsiteadlik , nagu ka Jeesuse oma , keda ta süles hoidis . Kui kuju lähenes , hakkas rahvas ladina keeles laulma . " Kas see kuju on Montserrat'st ? " päris äkki Grethel . Talle meenus Lothari lõbus seltskond ja miskipärast ei suutnud ta kuidagi kokku viia selle musta naise tõsist ilmet ja toda teist , keda Lothar väitis end näinud olevat . Toda teist , kes ei soovitanud Justine'il kloostrisse minna ja oli ta kelmikalt kutsunud tagasi ilmalikule armastusele . " Oh ei , " vastas Agrippa . " Miks ta peaks sealt olema ? " " Seal on ju must Madonna ? Ja see laul on ka sealt pärit , ma tean . Muuseas , miks ta nägu just must peab olema ? " " Paljud arvavad , et kuna Maria elas nii kaugel lõunas , siis pidi päike tema naha mustaks põletama . Tegelikult nad vaid arvavad , et nad nii arvavad , " seletas Agrippa . Ja siis otsekui millegi üle järele mõeldes , lisas muiates : " Hmm , ma polegi sõber Martinilt küsinud , kas ta teab , et komme madonna mustaks värvida tuleb tegelikult Egiptuse jumalanna Isise kujudest , mille järgi aokristlased omad pühakujud voolisid . Aga see viiks meid jälle ühe teoloogilise dispuudini , mille jaoks mul pole enam ei aega , vajadust ega tahtmist . " Jälle segunesid tänaval erinevad laulud . Rahvas laulis taas kohalikus keeles , ent mungad jätkasid ladina omas , ja nende viis oli lõpmata kurvem ning igatsevam . Nad laulsid mitmel häälel ja kõik teadsid sõnu peast - Maria , seculi asilum , defende nos , Ihesu , tutum refugiam , exaudi nos . Lihtrahva lauludes laulis eeslaulja sõnad ette , mida siis kõik kooris sama viisi järgi aimates kordasid . Grethel kujutas ette , kuivõrd joovastunud oleks praegu Lothar ja tema sõbrad , kuivõrd andunult koguneksid inimesed nende ümber ja nendega kaasa laulaksid - elust ja armastusest , tänades neitsi Mariat tema poja eest . Ja mõttes tänas Grethel Justine'i , Michaelat ja Lotharit . Kõik tõmbusid nüüd tänava äärde ja andsid protsessioonile teed . Siis ühines rahvahulk liikumisega ning kulges kiriku poole . Kui munkade laul hakkas eemal vaibuma , kõlas lihtrahva laul nende omast taas üle . " Ma arvan , et Sainte Croix' ees peaksid parasjagu mungad Jeesuse sündimist etendama , " sõnas Agrippa . " Kui kiirustame , siis näeme veel seda . Juhul kui see teile huvi pakub . " Etendusele aga nad paraku ei jõudnud , sest see lõppes niipea , kui nad rahvahulgaga kiriku ette jõudsid . Pühakoja ees tunglesid kahel pool peasissekäiku kerjused . Korraga lõi ninna vastik ja läppunud hais , mis neist heidikutest tõusis . Seal oli sante , jalutuid , hulguseid , vigaseid , kes kõik olid pühaks päevaks troppi kogunenud , et annetustest osa saada . Anuvalt sirutasid nad oma käsi ja kisasid palveid . " Oh , õilis preili , üks eküüke pimedale ! " " Jeesuse nimel , halastage jalutule , keda hugenotid püha missa pidamise eest karistasid ! " " Isand , isand , pühal päeval olen ma nälga suremas ... " " Taevas , jumal ja Püha Neitsi , aidake mind minu surmatõves ! " Oiged , ahastuskarjed , palved , kerjamine . Agrippa heitis hooletult kukrust münte , mida mõned sandid rabama kiirustasid , unustades viivuks oma jalutuse ja pimeduse . Veel üks aadlimees viskas münte ja kirikuesisel tekkis rüselemine . Kahelt poolt pealesuruv santide armee lahutas Gretheli Agrippast . Tema poole sirutusid anuvad käed ja Grethel oleks tahtnud neile hüüda , et nad oleksid õnnelikud , kuna on vabad ja võivad ise oma õnne nimel võidelda , olgu see siis nii üürike ja pisku kui tahes . Tema kindas käsi lükkas palujaid leebelt eemale ning ta üritas inimeste seas tabada Agrippa rohelist baretti . Ta märkas seda ja tundus , et mütsi omanik on aru saanud , et on midagi kaotanud , ning üritas nüüd küünarnukkidega teed tehes tagasi murda . " Grethel ! " kuulis tüdruk Agrippa hõiget . " Grethel ! " hüüdis veel keegi . Tüdruk võpatas . Juba kuid oli ta harjunud oma nime ainult vangistaja häälel kuulma . Uus hääl , mis ta nime hüüdis , torkas kõrva kui terav nuga ja läitis tüdrukus lootuseküünla . Kas keegi hüüdis mind , mõtles ta , või mõnda teist Grethelit ? Ta vaatas erutunult suunas , kust hääl oli kostnud : trügivad sandid , karjed , hüüded , korjati münte , paluti almust ja jagati saatusekaaslastele küünarnukihoope . " Grethel ! " kuulis ta taas . Hääl oli hädine ja kostis ümbritsevast melust vaevukuuldavalt . See polnud keegi trügivatest santidest , pigem keegi nende tagant . Grethel kummardus ja lõi tagasi kellegi liiga julge käe , mis oli ta randmest kinni haaranud . Teise pimeda , kes hoogsalt kepiga vehkis , lükkas ta kõrvale ning siis nägi ta hüüdjat . Pilar . Lõbutüdruk seisis karkude najal püsti , olles kuidagi hädine ja vagur . Tema riided olid nüüd palju räbalamad , juuksed takused , nägu määrdunud . Ta vabises kergelt ega teinud katsetki võitlevatest santidest läbi murda . Pilari näol oli häbelik naeratus , ta raputas uskmatuses pead , heitis silmile vajunud juuksetuka kõrvale ja nägi hetkeks isegi õnnelik välja . Endalegi ootamatult astus Grethel kirikusse pürgijate voolust välja , lükkas veel kellegi almust anuva käe eemale , jõudis Pilari juurde ja embas tüdrukut . Isegi kallistas teda kõvasti . Pilar oli ainus inimene , keda ta Bordeaux's teadis . Millegipärast täitis see ta lootuse ja õnnega . Ent Pilar tõmbas kiiresti end Grethelist eemale . " Ära puutu mind , " ütles ta . " Ära puutu mind , ma olen haige . " " Haige ? Aga mida sa siin teed ? " " Minu jalg , " ütles tüdruk . Ta kergitas oma kleidiäärt . Grethel vaatas ja ta suust pääses ehmatushüüe . Ta kattis küll suu käega , kuid näole jäi kaame õudusilme . Pilari labata jalg mädanes . " Sa ei teadnudki ju , õige , " ütles Pilar kiiresti . " Mind hüütakse Pilar Jalutuks . Kui mu jalg mädanema hakkas , visati mind tavernist välja . Otse tänavale ja enam pole mul mingit teenistust . Need sandid tahavad mind küll , kuid neil pole raha . Ma põgenen nende eest kogu aeg , kuid varsti ma enam ei jaksa ... " Ja siis äkki , nagu oleks talle midagi meenunud , haaras ta Gretheli käest . " Grethel , Aidann palus , et ma sind ... " " Grethel ! " Agrippa . Veel üks käsi langes tüdruku õlale . Raske ja pigistav käsi . Agrippa murdis ennast santide seast läbi . " Ma juba mõtlesin , et olen teid kaotanud . " Mehe hääles oli kergendus , ent ka etteheide . Vaistlikult tõmbus Grethel Pilarist eemale ning jõudis korraks , Agrippale märkamatult , sõrme keelavalt oma huultele tõsta . " Kes see on ? " päris Agrippa . " Mingi lõbutüdruk ? Säh , " veel üks vaskmünt lendas munakividele . " Kerjused trügisid mind kõrvale ja ma põrkasin selle tüdrukuga kokku . Ta palus minult almust , kuid mul polnud talle midagi anda , " vastas Grethel . " Noh , nüüd ta sai . Jumala abiga on ta nüüd rikkam . Lähme , Grethel , me peame kiirustama , kui tahame missale jõuda . Kas tunnete teda ? " " Ei , " raputas Grethel pead . " Ma pole teda iial varem näinud . " " Hästi . " Kas oli Agrippa midagi kahtlustanud ? " Tulge nüüd , me peame minema ! " " Üks hetk , isand . " Grethel raputas Agrippa käe oma õlalt maha . " Paar päeva tagasi lubasite te teha mulle uusaastakingituse , mille võisin oma soovi järgi välja valida . Pean teile nüüd ütlema , et ma olen oma valiku teinud . " Agrippa pilgutas hämmastunult silmi . " Siin ? Nüüd ja praegu ? Me jõuame sellest veel rääkida , praegu peame tõesti kiirustama . " Taas haakis ta neiu oma käevangu ja isegi tõmbas teda . Mees oli kerjuste tõttu närviline ja tahtis sellest märulist kiiremini pääseda . " Just siin ja praegu , " teatas Grethel . " Ma soovin endale kingituseks seda tüdrukut . Toatüdrukuks . Ta on haige ja te peate teda ravima . Nii nagu tegi Jeesus heategusid ja ravitses hädasolijaid ja abivajajaid , peab see nüüd olema teie kingitus minule . Ja minu kingitus sellele õnnetule . Pühal päeval ei või te keelduda mulle tegemast kingitust , mille ainsaks põhjuseks on halastus ja kaastunne . " Kõige rohkem oli selle üle üllatunud muidugi Pilar . Ta seisis , toetus oma kargule , liigutas suud ega suutnud midagi öelda . Agrippalgi läks veidi aega enda kokkuvõtmiseks . " Preili , ma muidugi kummardan teie kristliku ja halastaja meele ees , kuid mõelge ometi järele ! Kas te peate kindlasti oma kaastunnet selle armetu lõbutüdruku peale kulutama ? Ma võiksin kinkida teile Bordeaux' kõige kaunima kaelaehte või midagi niisugust , mis aitaks teil ... " " Te lubasite , " vastas Grethel . " Ma olen oma kingi välja valinud . Kui te keeldute , siis on see märk teie salakavalusest , reetlikest ja halbadest kavatsustest . Ma tahan , et te selle tüdruku minu majja tooksite ja ta terveks raviksite . Pärast seda kuulun ma teile . Ihu ja hingega . Pidage kinni oma lubadustest ja siis pean mina omasid . " Agrippa kõhkles . " Mis tal viga on ? " küsis ta siis . " Näita isandale , " käskis Grethel . Pilar kergitas oma kleidiäärt ja lõi silmad piinlikult maha . " On see ... pidalitõbi ? " küsis Grethel ärevalt . Agrippa kummardus Pilari jalale lähemale . " Ei , ei ole , " vangutas ta siis aeglaselt pead . " See ei ole pidalitõbi . Luumädanik . Vana haav , halvad ilmad , halb söök . Mürk on sisse läinud . " " Kas te suudate seda ravida ? " Mees noogutas kärsitult . " Ma olen selliseid haavu ravinud . See võib paraneda , ent võib ka mitte . Kui muu ei aita , tuleb jupp jalga veel maha saagida . On väga valus , kuid päästab elu . " Korraga said nii Agrippa kui Grethel aru , et nende ümber on tekkinud huvitatud kerjuste ring , mis aegamööda koomale surus . Enamik kirikulisi oli juba missale läinud ning Sainte Croix' esisele olid jäänud vaid sandid . Taamalt kõlas taas lõbusaid jõululaule ning hõikeid . " Ta võib siis selle kätte surra ? " päris Grethel siiski . " Võib küll , " noogutas mees . " Võib ka siis , kui mina teda ravima hakkan . " " Kui te kiirustate , siis jääb ta elama , " oli Grethel kindel . " Sa tuled meiega , " käskis ta Pilari . " Sind ravitakse terveks . " Aadlipreili oli oma soovi avaldanud . " Ainult ühel tingimusel , preili . See tähendab , et ta ei lahku majast nagu teiegi . Ma ei kujuta küll ette , mis teile sisse läks , et hulgusest haiget lõbutüdrukut endale kaaslaseks tahate , aga ma täidan teie soovi . Agrippa on tegudeinimene , kes peab oma lubadustest kinni . Aga nüüd - meil on tõesti viimane aeg missale minna ! " Agrippa võttis Grethelil käest , Grethel Pilaril ning nende seltskond trügis läbi Bordeaux' santide , mis ilma Agrippa jalutuskepi ja lõbutüdruku karguta oleks üpris raske olnud . Neid vaadati ja anuti almust ; ilmselt olid kerjused taibanud , et siin on üks halastaja meelega tütarlaps , kes ühe nende seast ära viib . Selliseid imesid ei juhtu tihti , aga Püha Päev pidavat ju olema imede aeg ? Keegi ühesilmaline kuivetunud vanamees haaras Pilarist kinni ja hüüdis : " Noh , libu , sa ei saagi vana Pippo keppi maitsta ? Küll sa tagasi tuled ! Küll sa tuled , sa ei kao kuhugi ! Ma ootan sind ! " Aga nad murdsid end massist läbi , sest kerjused ei tungi kunagi üllale rahvale päevaajal vägisi kallale ; selliste asjade eest karistab kuningas karmilt . Kurjategijast hulguse üle ei peeta kohut , vaid pannakse linnaväljakul lihtsalt raudu , seniks , kuni ta kärvab - teistele õpetuseks ja hoiatuseks . Keegi ei ütle kerjuse kaitseks ühtegi sõna , teised sandid iseäranis , sest siis on ju üks küsija suu vähem . Nad jõudsid kirikusse , kui eelmissa , mille üheks osaks oli ka nähtud protsessioon , oli juba lõppenud , Gloria lauldud ning preester alustas Uue Testamendi epistlite lugemist . See on missa kõige igavam osa , kus tegelikult ei toimu ega juhtu midagi ning kirikulised löövad ringivahtimisega aega surnuks . Naisterahvad katsuvad end seada nähtavale kohale ja heidavad vargsi pilke - mis rahvahulgas istudes ja alandliku moega kirikus olemise juures pea võimatuna tundub , ent neil siiski õnnestub - ümberkaudsete meesterahvaste poole soovides saada kinnitust , et nende rõivavalik on õnnestunud . Kuna meesterahvad on need , kes seda garderoobi hindama peavad , siis on neilgi ajaviide olemas ning just selle tegevuse uudistamisega naisterahvad tegelevadki . Need , kel kaaskirikuliste isikute ja väljanägemise suhtes huvi puudub , tegelevad epistlite ajal oma mõtetega , mis enamasti on apostlite läkituste sisust üsna kaugel . Istudes Gretheli ja Pilari vahel , püüdes mitte sisse hingata lõbutüdrukust lehkavat mustuse ja mäda haisu , üritas Agrippa end hästi väikseks ja nähtamatuks teha . Kuninglikul kartograafil ei sobinud ilmuda missale mingi hulguse saatel . Õnneks polnud mees veel Bordeaux's nii tuntud , et tema peale oleks hakatud näpuga näitama . Siiski , mõningaid inimesi ta tundis ning oli fikseerinud nende uudishimu ja huvitatud pilgu Grethelile . Agrippa lükkas Pilari alkoovipoolsele istmele , et ta väga silma ei torkaks . See on nii kummaline , mõtles Agrippa , et mingi näruse lõbutüdruku päästmise nimel annab Grethel mulle oma ihu ja hinge . Ja veel kummalisem on see , kuidas saatuse tahtel õnn just nimelt temale niiviisi naeratab . Tüdruk pidi teadma , mida tähendab oma ihu lubamine . Ta pidi olema seda lugenud mehe silmadest , pidi aimama ära tema kaugema kavatsuse ja tihti selle üle mõtisklema . Et miks Agrippa teda tahab . Ja miks ei tee ta midagi selleks , et oma jõudu ja ülemvõimu kasutada . Ei , tegelikult Agrippa ei tahtnud Grethelit , nagu too aimata võis . Selleks oli mees juba ammu suretanud endas igasuguse huvi , mis teda teaduste teelt kõrvale viis . Jah , mõni kõrtsitüdruk aeg-ajalt kuskil võõrastemajas või kuulsa maagi lähedust ja puudutust ihkav igavlev õukondlasenaine . Midagi juhuslikku , mis vahel harva toob vaheldust , kuid mitte rohkem . Pärast Gianna surma oli Agrippa kuidagi korraga ja lõplikult tundnud , et ta ei abiellu enam kunagi . Või kui siis , pelgalt sellepärast , et seda nõuab etikett , et õukondlasel - oli ta siis parasjagu arst , astroloog , historiograaf , salanõunik või sõjaväelane - ei sobi päris ilma naiseta ringi käia . Bordeaux's polnud tal aga aega abiellumisega vaeva näha . Ta ei kavatse end lasta eksitada , nüüd , kus ta on eesmärgile nii lähedal , ta ei kavatse saada Alvitaania õukondlaseks . Liturgiliste koraalide saatel toodi nüüd vein ja leib altari juurde . Siit tagantreast , samba varjust polnud altari juures toimuv eriti nähtav , kuid Agrippa oli seda kõike juba sadu kordi näinud . Kirikus muutus üha jahedamaks ning mahukat kivihoonet ei soojendanud isegi seal viibijate hingeõhk . Agrippa kohendas mantlit , tõmbas hõlmu koomale , müksas sealjuures Pilari ja vabandas . Kohe , kui Agrippa oli näinud lõbutüdruku mädanevat jalga , kohe , kui ta oli tajunud Gretheli hääle tungivust , oli ta mõistnud , millist kasu saab sellest kingitusest lõigata . Ehk aitas kaasa ka jõulumeeleolu ja kõik need laulud , mis ümberringi kõlasid . Ikka ohverdusest ja halastusest ... Kõik sobis . Kõik klappis suurepäraselt . Loomulikult ravib Agrippa selle plika terveks , kahtlemata . Et näidata oma kiindumust ja lugupidamist . Ning ühtlasi annab ka Grethelile õppetunni . Lõppes Sanctus , algas Õhtusöömaaja palve . Agrippa heitis Grethelile pilgu , aga ei näinud tüdruku näos midagi . Läbitungimatul ilmel vaatas too altari poole , kuigi ei saanud eriti hästi näha , mis seal toimus . Ent tüdruk paistis väga kiiresti hingavat . Missa võiks ju panna teda oma jonnakuse üle järele mõtlema , arvas Agrippa . Kuigi üldiselt ei saanud ta Neljanda elemendi kandja iseloomu üle kurta . Del Rusticato kasvatas omi talupoegi tõe ja sõnakuulmise vaimus , tõelisteks katoliiklasteks . Oleks tuli olnud mõnes päris aadlipreilis , ei oleks Agrippa ettevõtmised nii hõlpsalt läinud . Oleks Tuli olnud abielunaises ? Aga Tuli pidi olema naises - nii näitasid kõik märgid , kinnitas kabala ja horoskoobid . Agrippa ei teadnud , et sel hetkel oli Grethel tõepoolest tervenisti Neljas element oma täielises hiilguses . Tuli lõõmas neiu sees , toomata pealispinnale ühtegi märki . Niipea kui tüdruk sulges viivuks silmad , uppus ta meel leekidesse . Ta ei tundnud kiriku külma , ta higistas kuumusest . Temas segunesid elevus ja süütunne . Mul pole enam õigust sinult andekski paluda , Jumal , mõtles Grethel . Ma olen sinu nimel valetanud . Olen valetanud kõige pühamate tunnete nimel , sinu poja sünnipäeval olen ma valetanud . Aga mitte enda kõrkuse või ahnuse nimel pole ma seda teinud ... On sel tähtsust , oh Jumal ? Või pole minusugusel , kelle sees möllab tuli , mida mõned saatanast antuks peavad , enam õigus seda küsidagi ? Kui sa oled armastus , oh Jumal , siis saad sa ju mulle andestada , sest ma valetasin armastuse nimel . Ja kas pole mul õigust siis petta seda meest , kes pettuse teel röövis minult Aidanni , kasutas alatult meie armastust Gunardi vastu ? Heategu ei saa teha mustade kätega , tuletas siis Grethel endale meelde . Iga vale ja pettus , iga valesamm jätab meie hinge mürgi . Pettusega tehtud hea on mürgine . Kuid kas nad polnud petnud Vahimehi ? Kas polnud nad petnud kõiki , kes neid palverändurite rüüs nägid ? Kas polnudki mitte kõige tähtsam maailmas tema jaoks Aidanniga taas kokku saada ? Ja see on hea . Selle nimel on ta nõus petma ja valetama . Lubada oma ihu ja hing Agrippale - loomulikult mitte . Seni , kuni ta hingab , ei puuduta see mees teda näpuotsagagi . Grethel jälgis tuimade silmadega missat , läks otsekui unes teiste seas Jeesuse ihust osa saama . Ei pannud tähele preestri hukkamõistvat pilku , mille ta Pilarile heitis , lasi end Agrippal rahvasummas väljapääsu poole vedada , klammerdudes tahasirutatud käega Pilari külge . Kirikust pääsedes tundis Grethelgi külma . Nad ei saanud kiiresti liikuda , sest Pilar komberdas karguga väga aeglaselt . Jälle heitis Agrippa mõne mündi kerjuste sekka , jälle tuli trügides teed teha . Lõpuks pääsesid nad vaiksemale tänavale ja hakkasid liikuma väljakul asuva tõlla poole . Seal oli veel palju teisigi kirikulisi , kes kõik nüüd kodudesse pidusöökide juurde ruttasid . Üks kõhukas karusnahkses kasukas isand peatas Agrippa ja tervitas teda . " Meister Agrippa ? Jumal olgu teiega sel pühal õhtul ! " " Ja teie hingega , isand Frias , " kummardas Agrippa viisakalt . Nad seisatasid ja Grethel , kellele see nimi midagi väga olulist meelde tuletas , ahmis õhku . Agrippa külmad sõrmed lausa soonisid tüdruku käsivärt . See oli hoiatus ja ähvardus vait olla . Aga kingitus oli neiul juba käes - ta otsustas Agrippat mitte reeta . " Ja minu õnnitlused , kuulsin , et olete õukonnas väärilise ameti saanud ? " päris isand Frias madalal mahedal häälel . " Minu tagasihoidlikkuse juures on seda ehk liigagi palju ... Lihtsalt üks ametnik , kes oma päevi raamatute taga mööda saadab . " " Ma olen kuulnud , et kuningas Marcel on väga huvitatud maateadusest . Loomulikult olete te alati teretulnud meie ülikooli raamatukokku . Kas teie kaunis saatjanna on ... " " Minu õetütar , " ütles Agrippa ruttu . " Ainult minu õetütar . " Grethel silmitses meest , kelle juurde oli teda kunagi läkitanud hea parun del Rusticato . Mees oli Agrippast peajagu pikem , tüse , pikkade hallide lokkide , heasüdamlikult kavala ilmega . Miski ei viidanud temas endisele preestrile , keda Inkvisitsioon on piinanud . Pigem sarnanes isand Frias rikka kaupmehega . " Teilegi minu head soovid , mademoiselle , " lausus magister ja kummardas . Tõllast vaatas Grethel veel Friasele järele , surus alla kurku tõusnud klombi ja varjas Agrippa eest oma nuuksatust . Tagasi sõideti vaikides ; Pilar , ikka veel oma õnne mitte uskudes , kössitas häbelikult nurgas ning Grethel ega Agrippa eiosanud midagi öelda . Val de Guyoni jõudes jättis mees Pilari tõlda ootama , viis Gretheli majja , otsis üles vana teenijanna ja jagas talle mõned korraldused . " Teie toaga samal korrusel on veel üks panipaik , " ütles Agrippa siis Grethelile . " Ma lasen selle tühjaks teha , teie seltsitüdruk hakkab magama seal . Ta võib olla teie juures siis , kui mind ei ole . Ülejäänud aja on ta kambris luku taga . " " Te lubasite teda ravida , " tuletas Grethel meelde . " Ja ma ravin teda . Kõigepealt tuleb lasta ta puhtaks pesta , alles siis saan ma tüdruku läbi vaadata . Grethel ? " " Jah , isand ? " " Ega te ei kahetse ? See pole just kõige parem kink , mille te minult võisite saada . " " Ei , ma ei kahetse . Ta vajas abi ... Tahtsin teada , mis tunne on halastada ja aidata . Nii ehk oskan ka teie hoolt õigemini hinnata . " " Kui ta tahab lahkuda , kui talle teie hoolitsus millegipärast ei meeldi , siis ei saa ta seda teha . Ta on siin majas sama kaua kui meiegi . " Agrippa toon oli kindel ja karm . Nüüd rääkis tõesti isand ja vangistaja . " Ma arvan , " ütles Grethel , " et ta ei taha siit kuhugi minna , et tal saab siin olema väga hea . " Agrippa toimetas ise Pilari Gretheli juurde , olles enne lasknud ta pesukojas puhtaks pesta . Selga oli lõbutüdruk saanud ühe Grethelile kuulunud lihtsama kleidi . Pilar lõdises külmast , sest Agrippa oli olnud kannatamatu , tahtis kiiremini õukonda sõita , pidustustele , ega mallanud oodata , kuni vannitäis vett soojaks saab . Siis oli ta mädanevat jalakönti määrinud mingi salviga ja selle kinni sidunud . " Täna oma kaitsepühakut , et ma õigel ajal jaole jõudsin . Praegu saame me ilma jala mahalõikamiseta hakkama , " oli ta sealjuures läbematult sisistanud . " Ah õige , sul polegi kaitsepühakut . Täna siis oma Mohhamedi . " Pilar ei söandanud vastata , ta kartis seda meest , kes praegu vilunult ta haava sidus . Kui uks kartograafi järel sulgus , kui nad olid kuulnud kaugenevaid samme , astus Grethel Pilari juurde ja embas teda . Ta tundis , kui õbluke ja kõhnuke mauritüdruk oli , kuidas ta luud peaaegu ragisesid . Pilar kallistas Grethelit vastu ning vaatas laua poole , kus seisis kandik keedetud herneste , luuüdis hanekoibade ja neerupirukaga , selle kõrval kann veini . " Sa oled näljane , " noogutas Grethel , " muidugi sa oled . Söö ! Me mõlemad sööme , see on meie pidusöök , millega täname neitsi Mariat . Me sööme , Pilar , ja siis sa räägid mulle , mida Aidann sul palus . " XXI Galicia menestrelid " Grethel ! " ütles Aidann . Tüdruk tuli talle meelde varem kui ta ise , et kus kohas ta õieti on ja miks . Ta ajas end sirgu ja avastas , et on mingi tiheda heki taga , karjamaa ääres . Kaugel paistis madal kirikutorn ja mõned taluhütid , aasal määgisid lambad . Teisel pool hekki oli maantee . Aidann oli märg ja porine , pea valutas . " Grethel , " ütles Aidann veel kord , trügis läbi heki , kriimustas nägu ja hakkas mööda maanteed jooksma . Ta ei teadnud , kuhu ta jookseb , ei teadnud , kuidas üldse oli siia sattunud ega millele tal üldse loota on . Maailma tõi ta tagasi talumatu raskus taskutes , metall peksis vastu keha ja kõlises vahetpidamata . Poiss seisatas ning avastas , et on rikas . Tema taskud olid pungil vanadest hõbetaalritest , mis Broughteni etendus oli Võluteatrile sisse toonud . Võluteater ? Gunard ? Grethel ! Kõik tuli meelde . Ainult selle kohta , kuidas oli raha tema taskutesse sattunud , ei osanud Aidann midagi arvata . Ta mäletas Võluteatri vankrit , kuhu nad olid roninud . Ja seda , et keegi Gunardiga nii sarnane mees oli Grethelile öelnud , et on teda kaua otsinud . Siis oli valu peas ning pikk tume sügavik . Edasi - maantee , hekk , raha . Tegelikult ei kulunudki Aidannil kaua aega mõistmaks , mis oli tegelikult aset leidnud . Kellelgi oli tarvis Grethel kinni püüda ja ta oli neile osava lõksu seadnud . See salapärane keegi polnud Andreas , sest tema juba poleks Aidanni ellu jätnud , ammugi mitte talle raha taskutesse toppinud . Raha oli tal nüüd tõesti palju , ent polnud Grethelit . Aidann tundis , et on maruvihane ja tahab kogu maailmale kätte maksta . Nad ei osta minu käest Grethelit välja ! Kättemaks tõotas siiski kujuneda keerulisemaks , kui ta oli oodanud . Ta tegi ruttu kindlaks , kuhupoole jääb Bordeaux ja hakkas selles suunas rühkima . Too , kes oli ta oimetuks löönud , polnud viitsinud teda kuigi kaugele toimetada . Jalgsi mööda maanteed kõmpides oli linna umbes kuue tunni tee . Poiss kandis endiselt oma palveränduriürpi ja sellepärast ei pööranud rohked teelised talle suuremat tähelepanu . Palveränduritega oldi Akvitaanias harjutud . Iga leeguaga muutus Aidann aina vihasemaks , kuigi ei kujutanud ette , mida ta õieti kavatseb peale hakata . See pole aus , mõtles ta , see on alatu ja vastik . Kõigepealt tapavad nad Rico ja Catarina , siis veavad minema Gunardi ning lõpuks röövivad ka Gretheli . Kui nad arvavad , et raha asendab tüdrukut , siis nad eksivad . Mina niisugust kaupa ei tee . Tema tee lõppes aga linnaväravas . Vaevalt oli ta jõudnud väravate vahelt sisse tormata , kui kaks linnavahti tema juurde astusid , tema mütsilodu silmilt rebisid , tigedalt naersid ja ta väravate taha heitsid . " Linnaülema korraldus , " vaevusid nad siiski selgitama . " Et sa oma nägu siia enam ei näitaks ! Järgmine kord pannakse sind raekoja ees raudu ja sa mädaned seal surnuks . " " Ma olen aus palverändur , " kisas poiss . " Ega sa juhtumisi koomuskitegija ei ole ? " irvitasid mehed . " Antrauschist ? Näed , me teame sinust kõik . On parem , kui sa heasse Bordeaux'sse ei roni , poju . Meil polegi juba ammu keegi väljakul raudus olnud . " Vihast hambaid krigistades vantsis Aidann üle põldude ja läbi võsade , kuni jõudis põhjapoolse maanteeni , üritas sealses linnaväravas uuesti . Tulemuseks oli kaks muhku ja maandumine porilombis . Vahisõdur , kes talle oda tömbi otsaga ribide vahel togis , oli ometi heasüdamlik mehike ja pomises : " Hoia end siit eemale , hoia heaga eemale ! Ja täna oma õnne - kui sind keegi linnast kinni püüab , saab ta autasuks suure hõbemarssiini . " Viha asendus raevuga , raev lõpuks hirmuga . Hirm tuli üksindusest . Aidann polnud kunagi varem üksi olnud . Teadmine , et tal tõesti pole enam maailmas kedagi , tuli nii äkki ja ootamatult , et ta ehmatusest maha istus ja õhku ahmis . Tema ainsateks kaaslasteks olid mõnisada hõbetaalrit ja kui järele mõelda , ja seda ta lõpuks siiski suutis teha , olid needki pigem ohtlikud . Ta otsustas , et jääb palveränduriks - nii ei pea ta vähemalt iga ööbimise ja söögipalukese eest maksma , ning sellega tähelepanu oma varandusele tõmbama . Mida ta ka edasi ei teeks , praegu oli kõige tähtsam leida söök ja öömaja . Ta magas teeäärses trahteris , laudas , nagu oli juba harjunud , ning avastas end hommikul taas ihuüksi maanteelt , taskud raha täis ja süda talumatust ahastusest lõhkemas . Üksi . Kõige raskem oli valida suund , kuhupoole liikuma hakata . Ta otsustas selle juhuse hooleks jätta . Ilmselt polnud tal kogu oma saatusega muud targemat peale hakata . Tema saatuse otsustasid aga kolm mauri neidu - Axa , Fatima ja Mariena . Kui Aidann teepervel istus ja suunda valis , kostis ta kõrvu äkitselt tuttav lauluviis - Aquella mora garrida . Ta kargas nagu vibust lastud püsti ja vaatas helide suunas . Mööda maanteed lähenes vanker , pikem ja logisevam kui Võluteatri oma , ent siiski tuttav . Ja vankrist kõlas lauluviis , milles poeet kaebles kolme mauri neiu üle , kelle armastus tema ellu nii palju valu toob . Et armastus valu teeb , seda Aidann juba teadis , kuid et täpsemalt järele uurida , astus ta maanteele . Noorepoolne kutsar , kes parasjagu Fatimast laulis , tundis ta ära . " Hoilaa ! " hüüdis ta ja peatas hobused , mille peale ka muusika vankris katkes . " Kas pole see mitte too noor senjoor sealt külast , kes oma kaunitariga nii kirglikku tantsu keerutas . " " Aidann on mu nimi , head isandad , " kummardas poiss , " minagi tundsin teid ära . Te olete Galicia menestrelid . " " Need me oleme , " vastas kutsar ja hüppas vankrist maha , " Mina olen Juan . Kuid miks kannab noor senjoor palveränduri rõivad ? Kas on see mõni uus etendus , mille tarbeks nad maanteel harjutusi teevad ? " Ta rääkis tugeva võõrapärase hääldusega oktsitaani keelt , mille Aidann oli rännakul hõlpsasti ära õppinud , sest see ei erinenud ju palju Alam-Antrauschi ja Lorraine'i murrakust , mille aladel Võluteater enamasti reisinud oli . Juan oli noor , kui Aidann õigesti mäletas , siis kõige noorem menestrelidest , vahest veidi üle kahekümne aasta . Ta oli lõbus ja naeris , ent miski Aidanni näol külmutas tema naeratuse . " Meie teatrit ei ole enam , " ütles Aidann . " Ma olen Jumala armust siia üksi jäetud ega tea , kuhupoole minna või mida teha . " " Sind visati sealt välja ? " ei uskunud Juan . " Siis pidi sinu peremees küll puruloll olema , nagu navarra eesel , sest sinusugust näitlejat annab siitpoolt Püreneesid otsida . " " Minu peremees Gunard on tõenäoliselt surnud . Ka ülejäänud on tapetud - Catarina ja Rico . Ma nägin seda pealt . " Juan tuli talle lähemale ja tõsines veelgi . " Kuule poiss , sa räägid ränki sõnu . Kas te sattusite teeröövlite kätte ? " " Hullemgi veel - Vahimeeste . " " Vahimeeste ? " Juan läks vankri juurde ja hüüdis oma kaaslastele paar lauset . Nüüd tulid kõik välja ning Aidann nägi neid selgemini . Peale Juani oli menestrelide trupis veel kaks meest ja üks naine . Nad olid pisut vanemad kui Juan , aga tundusid just noormeest oma juhiks pidavat . Nende nägudelt kumas kaastunne ja uudishimu . " Me oleme teel Bordeaux'sse , et seal esineda ning mõned päevad puhata , " seletas siis Juan . " Kui sa aga räägid , et seal on Vahimehi , siis peame ilmselt ümber mõtlema . Või vähemalt tõsiselt kaaluma , mida edasi teha . " " Minu teada seal Vahimehi ei ole , " vastas Aidann . " On keegi hoopis hullem . " " Istu ja tule räägi , mis teiega juhtus , ametivend , " kutsus Juan . Ja nad võtsid kõik teepervel istet ning Aidann kõneles menestrelidele juhtunust . Ta alustas päris algusest , umbes sealt , et kunagi oli Gunard , kel oli vanker ja naine nimega Catarina . Kui ta rääkis - ja Juan , kes Aidanni oktsitaani paremini mõistis , tõlkis aeg-ajalt kaaslastele tema sõnu - , võttis üks rändlaulik vihueela kätte ja hakkas sellel kurblikku viisi mängima . Aidann rääkis pikalt , sest tundis , et nii hakkab tal kergem ja neid inimesi võib usaldada . Seda enam , et nad olid võõramaalased ning ei paistnud Vahimehi eriti sallivat . Välja jättis ta ainult selle , et Grethel mõistis oma pilgu ja mõtetega tuld süüdata , ja asendas selle jutuga , et Vahimehed teda lihtsalt mingi tühja-tähja pärast nõiaks pidasid ning jälitasid . Ta rääkis , kuidas nad rändasid läbi Burgundia , Limousini ja Akvitaania , et vabameelses Bordeaux's isand Friase käest nõu küsida , kuhu võiks Grethel pakku minna ja et tema oli uskunud , et nad Gretheliga enam ei lähegi lahku , ükskõik mida magister Frias sellest ka poleks arvanud . Ta kirjeldas Vahimeeste kallaletungi ja pagupäevi kaevanduses , jutustas , kuidas ta oli haua lahti kaevanud ja mismoodi nad palverändureiks moondatult Bordeaux'sse lipsasid . Aidann lõpetas ja menestrel tinistas ikka veel vihueelat . " See lugu on lausa ballaad , " õhkas siis naine ning pühkis silmanurgast pisara . " Las Alonso teebki sellest laulu - ükski poeet ei mõtle nii kurba lugu välja . " " Pea , Isobel ! See lugu pole ju veel kaugeltki lõppenud , " märkis Juan . Ja küsis siis Aidannilt : " Mida sa kavatsed edasi teha ? " " Mida mul teha ? Ma tahan Grethelit tagasi . " " Sa võiksid meiega Bordeaux'sse tulla , " pakkus Juan . " Peidame su vankrisse ära . Vaevalt et ausaid menestrele hakatakse läbi otsima . Linna sa küll jääda ei saa - varem või hiljem sind tabatakse . Ma arvan , et nad ei teinud nalja selle raudupanemisega , pigem oli sul ropult õnne . " Aidann tahtis midagi öelda , kuid ei suutnud esiti . Ta vaatas menestrelidele kordamööda otsa , tegi suu lahti , kogeles ja pani selle uuesti kinni . " Ära parem hakkagi meid tänama , " naeratas Juan julgustavalt . " Me oleme ametivennad ning ma ei varja , et minus voolab kübeke seiklejaverd . Mis oleks üllam kui aidata armastajatel taas kokku saada ? Nii et sõber Aidann , kui sa tahad edasi võidelda , siis tule meiega . " " Mul oli õnne , et teid kohtasin , " suutis poiss lõpuks kuuldavale tuua . " Peale lõputut õnnetust peab ju inimesel kübe õnne olema . Aga paistab , et Grethel teile küll õnne ei toonud . Oled sa kindel , et tahad ta üles otsida ? " " Ma tundsin end temaga õnnelikuna . " " Nüüd oled sa rikas . " " Mida ma selle rahaga teen , kui mul pole Grethelit ? " Alonso ütles midagi ja Juan vastas . Viivuks kõnelesid menestrelid omavahel . " Ta räägib , et sul on õige süda , " ütles siis Juan . " Rüütli süda ja ta teeb sellest laulu . Ta arvab , et me võiksime hakata sinu lugu linnaväljakutel jutustama . Äkki on keegi Grethelit kusagil näinud või temast midagi kuulnud . Mina arvan , et see on halb mõte . " Teised menestrelid vaatasid teda üllatunult . Aidann samuti . Juan naeratas . " Tahtsin öelda , " parandas ta ennast , " et halb mõte on see , et meie hakkame seda jutustama . Parem on , kui sa seda ise teeksid . Me tahame minna läbi Bordeaux' ja siis läbi Navarra , et külmemate ilmade ajaks kodumaale tagasi jõuda . Galiciasse . Me küll rändame ringi , aga pärit oleme kõik Orensest või Compostelast . Tavaliselt rändavad nad , " Juan näitas oma kahe meeskaaslase poole , " suviti Akvitaanias , Navarras , Provence'is ja Languedocis , ning lähevad siis mõneks kuuks koju . Mina ja Isobel oleme nendega alles esimest aastat . Tagasi tuleme Akvitaaniasse kevadel läbi Kastiilia ja Aragoni . See on mõnus ja huvitav elu ning ilmselt oled sa sellega harjunud . Ma arvan , et sa võiksid meiega tulla ja sugugi mitte sellepärast , et sa rikas oled . Raha pole meie elus peamine . Menestrel peab laulma , jutustama lugusid , tooma inimestele õnne ja rõõmu ning vahel ka kurbust . Üheta pole teist . Oleme teel palju uusi lugusid kuulnud , kuid sinu oma on neist kõige parem . Ma tõesti loodan , et selle lõpp - õnnelik lõpp - on veel kirjutamata , aga ... Aga siiski , kui sa praegu ei leia oma Grethelit , kas sa tuled meiega ? Vankrisse mahume neljakesi ära küll " " Ma tulen teiega , " ütles Aidann . " Muidugi tulen ma teiega ! Kui sellest tüli ega pahandust ei ole . Mul pole ju kuhugi minna . Kas te tulete kevadel Bordeaux'sse tagasi ? " Juan noogutas ja ütles jälle midagi oma kaaslastele , tema hääles oli vastuvaidlemist mittesalliv toon . Ilmselt oli ta oma noorest east ja esimesest rännuaastast hoolimata nende tõeline pealik . Nad kõnelesid mõnda aega omavahel . Kõik rääkisid kuidagi kurvalt ja vangutasid päid . " Dindirin , " kuulis Aidann mitu korda ühte võõrapärast sõna korduvat . Aga lõpuks jõudsid nad üksmeelele ja Juan tegi neid Aidanniga tuttavaks . Alonso oli kõige vanem ning lapsest saati menestrelina siin- ja sealpool Püreneesid ringi rännanud . Pillimäng ja rändurielu oli kõik , mida ta elult soovis , ning kui Aidann meenutas Gunardi unistust mõnes lossis alaline teenistus saada , siis Alonso vaid mühatas selle peale põlglikult . " See oleks vangistus , " ütles ta . " Sa ei õpi kunagi uusi laule ega kuule uusi lugusid . " Jose , teine menestrel oli Alonso nõbu . Nad olid pärit samast külast Orense linna lähedalt ja juba kümneid aastaid koos rännanud . Mõlemad mehed oli tumedaverelised , lahkete silmadega ja meenutasid Aidannile mõneti Ricot . Naise nimi oli Isobel . Oktsitaani ta ei mõistnud , kuid Juan embas teda ja ütles : " Isobel on minu kallim . Ta on pärit El Farrolist , mere äärest , temas on juudi ja mauri verd , kuigi ta on ristimise vastu võtnud ning tunnistab meie püha usku - morisco öeldakse meil selliste mauride kohta . Isobel oli El Farrolis abielus ühe koormavedajaga . Kaks korda õnnistas Jumal neid lapsega , ent mõlemad korrad ei jätkunud õnnistust kauaks ja lapsed tulid tema seest surnuna välja . Mees süüdistas teda juudi nõiduses ja ajas kodust välja . Ta pages La Coruñasse , et seal teenistust leida ... ja kohtas mind . Sellest ajast peale on ta minu kallim ning me rändame külast-külla , linnast-linna , et oma armastusest kuulutada . " Aidann vaatas Isobeli . Naine oli Juanist kümmekond aastat vanem ja umbes niimoodi , mõtles Aidann , võiks kunagi välja näha Pilar . Isobelil olid samuti pikad mustad juuksed , terav nina ning välkuvad silmad . Poisil oli raske uskuda , et mõni mees võis olla nii südametu ja sellise kaunitari minema ajada . Siis uuris ta naise silmi lähemalt ja ütles : " Mind on õpetatud silmi vaatama , et Vahimehi leida . Vahimeeste silmades pole naeru ega rõõmu elu üle , ja kui ma kohtasin kusagil selliseid silmi , siis pidin Gunardit hoiatama . Praegu vaatan ma sinu kallima silmi ja ei näe sealgi rõõmu . Või õieti on see seal olemas , ent kusagil väga sügaval peidus . " " Sul on täpne ja valus pilk , " ohkas Juan . " Ja sul on õigus . Me ei saa kunagi abielluda ja selle üle on minugi süda vaevas . Aga ma armastan Isobeli ja tema mind ja see on praegu kõik , mida me elult vajame . " " Kunagi arvasin minagi , et etendused ja trikkide tegemised on kõik , mida mina elult vajan , " ütles Aidann . " Kui kunagi see siis oli ? " küsis Juan naeratades . " Ee ... vähemalt sel kevadel . " " Nüüd sa tead , et elul võib olla sulle meeletult rohkem pakkuda . Aga tihti tuleb see temalt lausa vägisi välja kiskuda . Või siis vastupidi - ta pakub sulle väga palju , ent sa ei oska ega taha sellega midagi peale hakata , tahad ise oma tee leida ja sellega võidelda . Kunagi me kindlasti räägime sellest pikemalt . Aga nüüd peaksime liikuma hakkama , kui tahame valges Bordeaux'sse jõuda . " " Te peidate mu ära ? Kuhu ? " " Ole mureta . Sind ei leia keegi . " Galicia menestrelid peitsid Aidanni vankrisse kaltsuhunniku alla ning linnaväravas ei hakanud neid tõepoolest keegi läbi otsima . Jälle lasti lõbus lauluviis lahti ning Aidann tundis end nagu kunagi Võluteatriga ringi reisides . See tegi haiget , kuid andis vähemasti mingi kindlustunde . Nad peatusid samal linnaväljakul , kus liba-Gunard oli neid lõksu meelitanud ; poiss varjas end vankris , kui menestrelid rahvast lõbustasid . Ilmselt olid nad siin teada ja tuntud , sest rahvas hüüdis neid nimepidi ja tasus üsna heldelt . Kui hämardus , kutsus Aidann Juani . " Kas ma saaksin midagi muud selle palveränduri ürbi asemele selga ? " Juan leidis talle pruunid lapitud püksid ja villase mantliräbala , mis olid talle küll suured , ent ajasid asja ära . " On's sul midagi plaanis ? " küsis Juan . " Ma mõtlen , et sa peaksid ettevaatlik olema . " Aidann koukis oma varanduse välja , libistas mõned mündid siiski endale põue , ja palus Juani , et too ülejäänu kuhugi ära peidaks . " Ma pean natuke ringi vaatama , tahan ühte tuttavat leida . Tavaliselt käib ta kõiki koomuskitegijaid vaatamas . Mul oleks abi , kui te laulaksite mõnda laulu kodumaata ja vanemateta jäänud mauritüdrukust . " Juan kehitas õlgu . " Ma ei tea ühtegi sellist , aga ma võin ju käigu pealt midagi kokku seada . " " Siis sea niimoodi , et selle tüdruku nimi oleks Pilar . " " See pole ju mauritüdruku nimi ? " " Laulagi , et ta ei tea , mis ta õige nimi on . Aga kõik kutsuvad teda Pilariks . " " Hea küll . Kui see sind aitab ... " " Ma loodan , et aitab . Vähemasti on see ainus , mida ma praegu teha mõistan . " " Nii et sa ei kavatse alla anda ? " muigas Juan lõbusalt . " Õnnelik lõpp . Sel lool peab olema õnnelik lõpp ! " Varsti lipsas Aidann vankrist välja ja hakkas rahva seas ringi jalutama . Ta märkas korravalvureid , kuid oli juba üsna hämar ja nad ei pööranud talle tähelepanu . Kaugele poiss siiski ei julgenud minna - näiteks sinna trahteri ette , kus ta oli Pilari kohanud . Milleks asjatult õnnega mängida ? Kui saatus oli juba nii helde , et menestrelid tema teele saatis , siis tulebki just seda võimalust kasutada . Lõbusa peo ajal rahva seas ringisebimine oli see , mida Aidann tundis ja oskas . Ainult et vanasti pidi ta endale tähelepanu tõmbama , nüüd aga vastupidi - seda igal võimalusel vältima . Ent ta teadis , keda otsis . Ühte karguga liipavat kaunist tütarlast , kes " käib tavaliselt laatadel ja pidustustel , kui neid on " . Noh , ja nüüd parasjagu oligi üks . Aidann leidis Pilari mõne tunni pärast . Õieti märkasid nad teineteist samal hetkel , kui poiss suuremast rahva ja tantsijate summast veidi lagedamale astus , et väljakut silmitseda . Selle teises otsas oli ta kaks päeva tagasi lõksu püütud , selle sammastega maja esisel . Hämaruses ja üksinduses nägi ta ühte kõhetut pikas hõlstis kogu kiiresti üle väljaku liipamas . " Pilar ! Pilar Jalutu ! " hüüdis ta summutatud häälel . Kogu peatus . Järelikult polnud Aidann eksinud . Ja siis tundsidki nad üksteist ära . " Aidann ! " hüüdis neiu vastu ja liipas nüüd kiiremini kui kunagi varem , kark vastu munakive kõpsimas , talle vastu . Kui nad kohakuti jõudsid , lasi tüdruk kargul maha kukkuda ja kallistas poissi tugevalt . " Aidann , kullake , ma mõtlesin , et nad tapsid su ära ... " Poiss tundis , et tüdruku põsed olid niisked . " Ma olen elus , " pomises ta sõnast " kullake " mõnevõrra segaduses olles . " Nad lõid mind uimaseks , kuid jätsid ellu . " " Oh , mida nad küll teiega tegid ? " sosistas tüdruk ja kallistas Aidanni veel tugevamalt . " Ma ei tea täpselt , " sosistas poiss . " Kas me saaksime kuskil segamatult rääkida . Nii , et meid keegi ei näeks . Ma ... ma tahaksin sulle raha anda ja ... " " Raha ? " Pilar lasi Aidannist lahti ja tõmbus temast sammukese eemale . Ta silitas poisi juukseid . " Sa ei pea mulle raha andma , Aidann . Ma ei küsiks sinu käest raha . Kui sa tahad minuga omavahel olla , siis tule , lähme . Ma viin sind " Nelja Krooni " . " Ee-ee ... " kogeles Aidann ja polnud päris kindel , kas nad " segamatult rääkimisest " päris ühte moodi aru said . " Ma ei saa kaugele minna . Mind võidakse kinni võtta . Kõigile vahtidele ja konstaablitele on antud käsk , et kui nad mind linnas näevad , tuleb mind väljakule raudu panna . Ma ei tea mispärast , sest ma pole midagi halba teinud . Või peetakse siin linnas palveränduri mängimist kõige rängemaks kuriteoks ? " " Kõik on kuritegu , kui see ei meeldi linnapeale või kuningale , " arvas Pilar . " Ma kuulsin trahteris , et Galicia menestrelid on tulnud ja laulavad väljakul . Tead , räägiti , et nad laulsid ühest mauritüdrukust , kes on kaotanud kodu , nime ja vanemad . Oleks nagu täpselt minu kohta , eks ? Siis tulid sina mulle ka meelde ja ma jooksin siiapoole ... " Aidann ei öelnud , et tema ise oligi palunud menestrelidel seda laulda . " Ma ei julge siin väljakul kaua olla , Pilar . Oskad sa mind kuhugi viia ? " " Jah , ma tean ühte kohta küll , kus meid keegi ei näe . Kui sa tõesti ei julge trahterisse tulla . " Ta võttis maast kargu ja poisil käest kinni , talutas ta menestrelide muusikat kuulava rahvahulga selja tagant ühe tänavanurgani , tegi paar käänakut ning peatus plangu ees . Kiiresti ringi vaadates lükkas ta siis lauajupi kõrvale ja andis Aidannile märku sealt vahelt sisseronimiseks . Poiss avastas end kahe kiviseina vaheliselt kitsalt platsilt . Kahel pool olid majad ning selja taga rõske kivimüür . Ometi oli koht ise liivane ning kuiv . " Isand Juissac pidas siin kunagi sigu , kuid nad surid katku kätte , " seletas Pilar . " Enam ei käi siin keegi ja me võime täiesti omavahel olla . " Ta istus poisile hästi lähedale . " Mis sinuga juhtus ? " küsis ta . " Ja Gretheliga ? " " Asi selles ongi , et ma ei tea , " seletas Aidann . " Keegi maskeeris end Gunardiks , kelle teatris me Gretheliga kunagi mõlemad olime . Aga meid rünnati ... Vahimehed ründasid meid ja me mõtlesime , et Gunard on surnud . Aga lootsime , et on elus . Igatahes püüti meid niiviisi lõksu . Ma ei tea , kes see on või miks tal Grethelit tarvis läks . Igal juhul polnud ta Vahimees , sest muidu oleks mindki tapetud . Mulle löödi mingi asjaga pähe ning visati linnast välja ; ma ei tea , mis sai Grethelist . Proovisin linna tagasi tulla , kuid linnavahid viskasid mind kohe uuesti välja , kuni mul õnnestus tuttavate menestrelidega lõpuks sisse hiilida . " Pilar vangutas uskumatuses pead . " Sa ütlesid jah , et sa oled koomuskitegija , aga et sind keegi jälitaks ... Siis sellepärast te mängisitegi palverändureid ? " " Sellepärast jah . Me pidime end varjama . " " Aga miks sa siis linna tagasi tulid , kui sind siin raudu pannakse . " " Ma tahtsin sind näha ... " " Mind ? " Pilar nihkus talle veelgi lähemale ning toetas end Aidanni õla vastu . " Sa julgesid siia tagasi tulla ainult minu pärast , kuigi teadsid , et sind võidakse raudu panna ? Miks , Aidann ? Kas sa tahtsid tõesti mind nii väga näha ? " " Sind ja noh , Grethelit . Ma ju tean , kui väga on sul raha tarvis ... " " Ma ei küsiks sinu käest raha , Aidann . Tead , kuidas ma ehmatasin , kui nägin , et teid mõlemaid vankrisse tõmmati ja see kohe väljakult minema kihutas . Kuulsin vankrist karjatust ja mingit matsu , nagu oleks kedagi löödud . " " Räägi , mis edasi juhtus ? Kes seal vankris oli ? " " Edasi ei juhtunud midagi . Inimesed olid pettunud , et etendus ära jääb . Vanker kadus jõe poole , silla suunas ja rohkem pole keegi enam seda näinud . " " Ja Grethelist pole sa ka midagi kuulnud ? " " Ei , ei ole . " Tüdruk raputas pead ning ta pikad mustad juuksed riivasid Aidanni kõrva . " Kas sa tahad teda leida ? " " Jah , ma pean ta leidma . Sellepärast ma tulingi tagasi . " Ta kobas veidi oma taskutes . " Siin on sulle kümme hõbetaalrit ... " " Kümme hõbetaalrit ! " peaaegu karjatas Pilar . " See on ju terve varandus ! " " Ma olen võrdlemisi rikas , " lausus Aidann . " Ma tahan , et sa võtaksid selle raha ja koguksid teateid . Äkki näed sa kusagil Grethelit või kuuled temast midagi . Võib-olla on ta ikka veel Bordeaux's ja keegi hoiab teda vangis . Kui sa kuuled või näed midagi , kas sa saaksid siis saata mulle Coruñasse sõnumi ? Me läheme menestrelidega Galiciasse ja tuleme kevadel tagasi . Kui sa ei leia sõnumitoojat , siis otsin ma sind ise kevadel üles . " " Sa ei jää siia ? Sa lähed Galiciasse ? " Tüdruku hääles kõlas pettumus . " Ei , ma ei saa jääda . Mind võidakse ju raudu panna . Sellepärast ma arvangi , et keegi kardab mind . Keegi , kes hoiab Grethelit siin linnas kinni ja kardab , et ma võin Gretheli endale tagasi röövida . " " Ooh , sa räägid nagu vapper rüütel . Sa oledki vapper rüütel ! Gretheli rüütel . " " Ta võeti minult pettusega . Ta ei tahtnud minna , ta tahtis minuga olla . Ma palun sind , Pilar , kas sa teeksid seda ? " " Sinu jaoks ? " " Jah , Pilar , minu jaoks . Ma palun sind väga . Ja veel ühte asja palun ma . Mäletad , ma tahtsin ülikooli minna ? Tegelikult oli mul tarvis üles otsida keegi magister Frias , kes pidi Gretheli eest hoolt kandma . Kui sa saad , siis kas ei viiks sa sellele mehele sõna , et parun del Rusticato saatis tema juurde ühe tüdruku ... ja , noh , edasi sa juba tead , mis selle tüdrukuga juhtus . " " Ma ei tea , " kõhkles Pilar . " Mind ei lasta ülikooli sisse . Ja kõrgest soost mehed ei tule minu juurde . Nende jaoks on siin linnas peenemad naised . Kahe jalaga naised . Aga kui see on sinu jaoks , Aidann , siis ma proovin . Ma teen kõik , et sind aidata . Sind ja Grethelit . " " Kevadel annan ma sulle veel kümme taalrit , " lubas Aidann äkki suuremeelselt . Isegi siis , kui sa pole midagi teada saanud . " " Tuled sa kindlasti tagasi ? " " Niipalju kui see minust sõltub , siis küll . " " Äkki leiad sa Galicias mõne tüdruku ja unustad Gretheli ja minu ära ? Miks sa peaksid siis üldse tagasi tulema ? Leiad seal mõne mauritüdruku , kel on mõlemad jalad alles ... Sellise kuumaverelise . " " Ma ei unusta kunagi Grethelit . Ega sind , " lubas Aidann . " Aga nüüd pean ma minema . " " Hästi , mine siis , " ohkas Pilar . " Otsi mind " Neljast Kroonist " " . Aidann tõusis ja aitas tüdrukulgi tõusta . Enam ei lausunud kumbki sõnagi , lonkisid vaid linnaväljakule pillihäälte juurde tagasi . Lahkudes suudles Pilar Aidanni põsele . Ta huuled püsisid seal üsna kaua ja Aidann kallistas lõbutüdrukut . Aidann peideti vankris taas kaltsukuhila alla ja ta magas poole lõunani . Kui ta ärkas , olid vankris Alonso ja Isobel . Nad lõikasid leiba ja juustu , pakkusid seda Aidannilegi . " Kus Juan on ? " päris poiss . " Sadamas , " vastas Alonso napilt . " Kolab ringi . " Isobel nägi välja kuidagi kurvavõitu ja Aidann küsis talt midagi . Naine raputas pead - ta ei mõistnud hästi oktsitaani . Kuni hämaruseni konutas Aidann vankris ega teadnud , kas nad jäävad veel tänasekski Bordeaux'sse või peavad kohe edasi liikuma . Juan tuli alles õhtu hakul , näis kuidagi ärevil ja äraolev . Selgus , et liikuma hakatakse homme hommikul . Viimasel õhtul mängisid menestrelid veel , kuid Aidann jäi vankrisse . Millegipärast ei soovinud ta enam Pilari kohata . Võib-olla sellepärast , et nüüd oleks temagi tüdrukut suudelnud . Ta kuulas menestrelide kaunist muusikat , tundis selles ära tuttavad sõnu ja ümises mõttes kaasa . Nende inimestega peab ta nüüd oma saatust jagama - jälle tee , rännak , esinemised ; jälle uued paigad ja külad , uued inimesed . Ta tundis , et see elu hakkab talle meeldima , kuid teadis , et ilma Grethelita pole sel kõigel mõtet . Korraks kaalus ta võimalust lasta kellelgi magister Friasele kiri kirjutada , kuid heitis siis selle peast . Ta oli üksi ja ainult temal oli õigus ning kohustus Grethelit aidata . Kedagi - peale nende menestrelide - ei saanud ta enam usaldada . Ja kust ta üldse teadis , et too Frias röövimise taga pole ? Hommikul asusid nad teele ja teist korda jättis Aidann Gretheli maha Bordeaux linna . Mida rohkem ta selle peale mõtles , seda selgemaks sai talle , et Grethel peab siin olema . Muidu poleks tema saladuslik vaenlane teda üritanud iga hinna eest linnast eemal hoida . Ju peeti teda ka liiga tühiseks vastaseks , et tappa . Selles suhtes , arvas Aidann , tema vaenlane eksib . XXII Sarvehääl Santiago teel Galiitslaste omavahelisest jutust sai Aidann aru , et neil oli algselt plaan Bordeaux'sse kauemaks jääda , kuid mingi vahejuhtum oli lahkumise ootamatult kiireks teinud . Teel läbi Akvitaania lõunasse , Bayonne'i , et seal isegi mitte Bearni - Alam-Navarrasse - suunduda , vaid kohe otse Orrega-Ronceslvalles' peale edasi pöörata , selgus , et Juani kavatsused olid veelgi enam muutunud . Juan rehkendas välja , et kui nad kiiresti liiguvad , on nad kuu aja pärast Santiago de Compostelas . Aidann sai ka aru , et nende teekond kulgeb üsna samamoodi nagu palverändurite teekond . Nad ei kavatsenud peatuda ka Alam-Navarra õukonnas Pamplonas , vaid kiirelt ja kohe mööda El Camino frances't - prantsuse teed - Galiciasse jõuda . Nagu palverändurid . Püreneede hall sakiline sein hakkas juba kaugelt paistma . Ent sealt pääseb hõlpsasti läbi - mööda orge ja nõlvu on palverändurid rajanud tee , mis teisel pool mägesid ei kulge üle metsiku baskide ehk gaskoonide maa ja raskesti ligipääsetava ranniku , vaid suundub sisemaale Navarrasse ning sealt edasi läände . Mida lähemale mägedele , seda külmemaks läks . Menestrelid mähkisid end lambavillastesse kasukatesse ja Aidanngi lasi endale Juanil sellise teeäärsest külast osta . Majad ojadel , kirikud majades , kaljud kirikutel , kindlused kaljudel - nii ütlesid gaskoonlased oma maa kohta ja see oli tõsi . Kus mägedes läbipääsetav maa ning oja oli , sinna oli tekkinud ka küla , koos kiriku ja selle lähedal asuva suurema või väiksema kindlusega . Siia lähedale jäi kuulus Cirque de Gavarie mäekuru , looduslik poolkaar mägedes , kus Andaluusia ristisõja ajal kristlaste sõjavägi maurid lõksu oli püüdnud . Ükski maur ei pääsenud kohutavast veresaunast , sest neil ei olnud kombeks alla anda . Kunagi oli neis paigus sõdinud mauridega ka Karl Suur , tema olla läbinud ka esimesena tee , mida nüüd kutsuti El Camino de Santiago , tema oli tähistanud tee kivist ristidega , mida hilisemad palverändurite armaadad olid hulgaliselt juurde lisanud . Tihti olid nad ka tee tähistanud pikas hõlstis , kepiga ja merikarpi kandva raidkujuga , kelle käsi osutas läände . Sellest ajast peale , kui Compostela nii kuulsaks sai ja kõikide maade ja rahvaste palverändurid seal käima hakkasid , tehti ka teed Akvitaanias ning Hispaania kuningriikides paremaks ; mõnikord rajasid palverändurid neid lausa ise . Teedega koos tekkisid asulad , asulatega kaupmehed . Kantaabrias ja Navarras õnnistati palverändureid , sest nemad olid kokkuvõttes nendesse kaugetesse maanurkadesse vaid rikkust toonud . Kuigi palverändurid ise olid vaesemaist vaesemad . Palverändurid liitsid Galicia maailmaga , varem oli ta sellest mäeahelikega ära lõigatud . Enne ristisõda olevat Ülem- ja Alam-Navarra üks kuningriik olnud , pärast sõda aga lagunenud . Üks vaatab nüüd Akvitaania trooni poole , teine Valladolidi , seletas Juan . Teel hakkas Aidann õppima Galicia keelt gallego't , kuigi Juan ja Alonso naersid , et Andaluusias näiteks sellest suuremat abi ei ole , sest need lõunamaalased on kauni ladina keele araabia omaga nii segi väänanud . Ja üldse olevat Galicia keel arusaadavam pigem portugallastele kui hispaanlastele , kuid Aidann sai selle selgeks hõlpsalt , sest palju sõnu teadis ta juba oktsitaanist . Mõlemad keeled olid tekkinud keltide ja ladina keele segunemisega , nii rääkis Juan . Juan oli ka küsinud , kuidas õnnestus Aidannil katse midagi Gretheli kohta välja selgitada . Poiss rääkis talle , et andis lõbutüdrukule kümme taalrit ja lubas kevadel tagasi tulla . Juan oli seda kuuldes üsna üllatunud ja vaatas Aidanni kiitvalt ja imestunult . " Nii et sa värbasid endale salakuulaja , " ütles ta lõpuks . " Tead , sa oled üsna nutikas sell . Kahju , et sa sellest mulle varem ei rääkinud . " " Mulle tundus , " seletas Aidann , " et hoolimata puuduvast jalast liigub Pilar palju mööda linna ringi ning kuuleb , mida inimesed räägivad . Ta võib midagi olulist tähele panne või kuulda . Ma ei julgenud õhtul minna ülikooli magister Friast otsima . " " Jah , see magister Frias ... Alonso de Salazar Frias . Ma olen teda kohanud , Aidann . " " Kas tõesti ? " See kõlas parasjagu uskumatuna . " Jah . Ta elas kunagi Pamplonas , Navarras , oli kuulus inkvisiitor . Ma ei teadnudki , et ta nüüd Bordeaux's on . " " Aga ... " alustas Aidann , " siis oleks ju võinud ... " " Sa tahad küsida , et miks ma siis teda Bordeaux's üles ei otsinud ? Vaata , Bordeaux's oli ju ainult vaene Galicia rändav menestrel Juan . Kuidas olekski ta pääsenud uhke õpetlase jutule ? " Poiss ei saanud sellest päriselt aru . " Me lootsime , et ta oskab Grethelit kuidagi aidata , peita teda Vahimeeste või Inkvisitsiooni eest . Räägitakse , et ta on palju nõidu aidanud . Saatnud neid Uude Maailma . Mulle tundus , et Grethelil poleks olnud midagi selle vastu , et Uude Maailma minna . Minul ka mitte . " " Minagi olen kuulnud , et isand Frias tunneb Uue Maailma vastu agaralt huvi , " noogutas Juan . Aidannile tundus , et ta teadis ühe menestreli kohta kuidagi liiga palju . " Ja jällegi on kahju , et sa mulle sellest varem ei rääkinud , et see mees Bordeaux's on . " Aidann kehitas kahetsevalt õlgu - kuidas ta saanukski teada , et see Juani huvitab . " Mida üldse sa oma rännakul Uuest Maailmast kuulsid ? " küsis Juan . " Mida inimesed sellest mõtlevad ? " " See pole justkui kellelegi eriti tähtis , " vastas Aidann , kui oli mõne hetke järele mõelnud . " Teatakse , et see on olemas ja et seal on metslased , kellega tuleb sõdida . Ja siis veel , et sealt saab maad ja on vähe paruneid . Aga väga vähesed lähevad sinna . Elu pidi sealgi raske olema . " " Uues Maailmas on palju kulda , " venitas Juan nagu küsides . " Nii räägitakse , " soostus Aidann . " Aga kuld tuleb vist kuningale anda . " " Teatav osa sellest . Ometi on paljud Uues Maailmas rikkaks saanud . Rikkuse pärast sinna purjetatigi . " " Aga kes sinna esimesena läks ? " tundis Aidann huvi . " Sa vist ei tea sellest midagi ? Hea küll , ma räägin sulle , mida kuulnud olen , see tähendab , mida tean . Et kunagi oli üks Genua meresõitja nimega Cristóbal Colón , kes teenis leiba Vahemerel kaptenina . Colón oli tähelepanelik ja õpihimuline mees . Ükskord sattus ta vangi Maroko korsaaride kätte ja kuni ta ootas kodumaalt lunaraha , sõbrunes emiiri palees sealsete teadlastega . Tal lubati kasutada palee raamatukogu . Sealt leidis ta vanad kaardid , mis kõnelesid kunagistest mauride merereisidest . Colón arvas , et väga ammu seilasid maurid nii kaua lääne poole , kuni India vastu tuli , ja et see meretee on palju lühem kui ümber Aafrika . Ta osteti vabaks ning ta hakkas kohe otsima valitsejat , kes korraldaks laevad ning saadaks ta Indiasse . Kuid Portugali kuningas Joao lükkas ta pakkumise tagasi , kuna Portugali laevad sõitsid juba ümber Aafrika ja tema arvestused ning plaanid tundusid kahtlased . Siis juhtus Colón Inglismaale , kust ta avastas kapten John Lloydi ettekande reisist üle ookeani tundmatule maale . Kuid kui Colón Inglise kuningale pakkus , et see on India , naerdi ta välja . Jälle tuli Colón Hispaaniasse tagasi . Mõne aasta pärast pakkus ta oma teeneid Kastiilia kuninganna Isabellale , kuid kuninglik komisjon lükkas jällegi tema kavatsused tagasi . Ühel õhtul tuli tema juurde Alonso Sanches y Huelva , üks meresõitja , kes teel Madeirale oli tugeva tormi tõttu kursilt kõrvale kaldunud . Pärast pikka eksirännakut mööda tühja merd , kus ometi hoovus teda aina lääne poole kandis , maabus ta lõpuks tundmatul saarel , kus alasti pärismaalased teda lahkelt tervitasid . Sanchese arvates ei sarnanenud see maa ühegi teadaolevaga . Ta parandas laeva ja asus tagasiteele . Seitsmeteistkümnest meremehest jõudsid tagasi ainult viis . Ja kohe läkski Sanches Colóni juurde , kuna too oli tuntud kui kuulus kartograaf ja tüürimees , kes kaugeid meresid hästi tundis . Ta tõi talle oma kaardid ja jutustas kõigest , mida teadis . Paraku aga oli Sancheze ihu merereisist nii kurnatud , et ta isand Colóni majas ülepingest suri . Uuesti läks Colón Kastiilia kuninganna Isabella juurde ja sedapuhku , ära kuulates ka kuningas Fernando nõu - pärast kaheaastast kaalumist - , otsustas kuninganna lõpuks anda talle neli laeva , mis üle ookeani seilasid . Colónile lubati asekuninga tiitel ja kümnendik kõikidest varandustest , mis ta leiab . Aga just kulda lubas Colón kuningakojale tuua . Ent kui ta tagasi tuli - jõudnud tõepoolest maale , mida Indiaks peeti , polnud tal kulda rohkem kui teele asudes . Oli küll Uus Maailma , ent polnud uut kulda . See kõik toimus samal aastal , Aidann , kui Kastiilia ja Aragon olid otsustanud kõik maurid Hispaaniast igaveseks minema ajada ning uskmatute Cordoba kalifaadi maa pealt pühkida . Aga sõda ei kulgenud kuigi hästi , maurid said Marokost ja teiste uskmatute valitsejate käest abi . Peagi algas vastupealetung , meie väed löödi puruks ning maurid marssisid Kastiilia peale . Loomulikult oli kuningannal tarvis kulda , et kas või välismaalt palgasõdureid osta . Ta süüdistas Colóni reetmises ja varastamises , mees heideti piinakambrisse . Peagi vallutasid maurid Valladolidi ja sellest ajast saadik pole Cristobal Colóni enam keegi näinud . Ometi ühinesid kõik katoliiklikud valitsejad ristisõtta ning maurid löödi meie maalt minema . Colóni meeskond ja kaardid aga säilisid ( kuuldavasti jõudsid mõned ka Akvitaania kuninga juurde ) ning üha rohkem hakkasid kuningad - ja meie hea Galicia kuningas sealhulgas - saatma laevu üle ookeani . Kõik uskusid , et seal on kulda , ja seda on ka sealt leitud . Aga keegi ei tea , milliseid aardeid ja saladusi Uus Maailm veel endas peidab . Igal aastal suundub sinna üha rohkem laevu ning räägitakse , et seal on rohkesti omavahelist sõdimist . " " Sa tead väga palju asju , millest mina pole ealeski kuulnud , " ütles Aidann , kui Juan oli oma jutustuse lõpetanud . " Kas seda kõike oled sa kuulnud oma rännakutel ? " " Nii siit kui sealt . Menestrel kuuleb palju ja peab palju tähele panema . " Nende reis kulges kiiresti , sest teed olid üldiselt head ja palverändurite teede äärde ei kogunenud harilikult röövleid . Kuningad olid kokku leppinud , et igasugused kurjategijad tuleb teedelt eemal hoida . Nii oli see olnud juba sajandeid . Kohad , kuhu palverändurid suunduvad , on harilikult rüüstamist väärt , normannid õppisid selle ilmselt üsna varakult ära . Mauride väepealik Almanzor oli esimene moslem , kes viissada aastat tagasi Galicia alistas . Eks oli tedagi meelitanud kumu vaeste rändurite hordidest , kes maale rikkust meelitasid . Ka mauride teise rünnaku ajal oli Galicia vallutatud . Nüüd - pärast Viimast ristisõda - tuli El Camino'l karta ainult ja kõige rohkem metsikuid baske . Ent nemadki olid ajapikku õppinud , et palveränduritelt on harva midagi väärtusliku võtta . Pealegi oli röövimisele pühendunud baske vähe , nad elasid enamasti kõrgel mägedes , kõik need aga , keda Aidann Palverändurite tee ääres kohtas , olid lahked , sõbralikud ja vaesed inimesed . Orreaga-Roncesvalles . Üks koht teel , teravatipuliste mägedega piiratud platoo , veidi tsiviliseeritum baskide asula , kus on kirik ja tee ääres kivist ristid , millele taas tahutud stseenid Santiago säilmete toomisest Galiciasse . Kinnitus , teetähis palveränduritele , et nad on õigel teel . Nad leidsid öömaja ühes teeäärses trahteris , kus võõrastega oldi harjutud . Tavaliselt saatis neid mägedes tuul ja torm , ent see öö oli vaikne . Päeval oli tõesti möllanud tugev torm , aga õhtu saabudes oli see ootamatult vaibunud . Aidann märkas , et kohalikud olid sel õhtul pelglikud ja kuidagi ärevil . Ta pärimistele vastati , et tuuled on pakku läinud , sest nad on hinged välja ajanud . Tuuled möllavad senikaua , kuni äratavad surnute hinged . Ja siis kardavad nemadki . " Mida siin karta on ? " küsis Aidann Juanilt . Nad istusid öö hakul trahtri ees , taevas oli selge ja puhas , tähed ja kuu kiirgasid graniidile oma kahkjat ja lummavat vaikset valgust . " Mägilased on alati ebausklikud , " arvas Juan . " Nad kardavad kättemaksu esiisade tegude eest . " " Milles nende esiisad siis süüdi on ? " " Ma ei tea , kas nad üldse on süüdi , " kõhkles Juan . " Ega baskidki arva , et nad on . Sõda on sõda ning Carlos Suur oli ju lõpuks vallutaja ... " Ja siis kuulsidki nad sarvehäält . See tuli lähedalt ja kaugelt korraga , ühe mäekuru juurest ning kaikus kaljudelt vastu . See täitis õhu ja lõikas läbi naha luudesse . Pikalt kõlas see ja ühe tooniga ; ahastavalt , appihüüdvalt , lootusetult ja samas ähvardavalt . Aidann ehmatas nii , et hüppas püsti ja kattis kõrvad kätega . Sellest polnud abi , pasunahääl tungis naha alla ja kraapis ta sisemust , tõi kananaha ihule ja ajas juuksed peas püsti . Kuulmata viivuks midagi muud kui vaid undamist kõrvus ja vastikut külmust üle keha , vaatas Aidann mäekuru poole , kust sarvehääl oli tulnud . Või ta eksis ? Tuli see mujalt ? Mägedes oli raske öelda , sest hääled kajasid ja kõmasid kaljudelt vastu . Siis sarvehääl vaibus , kuid aeglaselt , hääle iga üksik osa elas viivuks veel lihas oma elu edasi , enne kui lõplikult hääbus . " Mis see oli ? " sosistas Aidann . " Karjused ? " " Küllap vist , " pomises Juan . " Või siis ... " " Või siis ? " " See , mida siin kardetakse . Hroudlandi ehk Rolando sarvehüüd . " Juangi vabistas õlgu . " Mäed teevad kummalisi hääli , " pomises ta . " Ma olen kuulnud sellest räägitavat , kuid pole seda kunagi uskunud . " " Kes on Rolando ? " nõudis Aidann ja tõmbas kasukat koomale . Võigas sarvehüüd tekitas külmatunde . Hirmule katsus ta mitte mõelda . " Sa ei teagi ? Kummaline , ma mõtlesin , et rändnäitleja võiks Cantar de Rolando't teada ... Ma olen isegi seda laulu mõnikord laulnud . See pole Galicias ja Navarras nii kuulus kui Akvitaanias ja Burgundias . " " Tegelikult ma vist midagi olen kuulnud , " meenutas Aidann . " Nüüd , kus sa seda mainisid ... Carlos Suure rüütel , kelle maurid tapsid ? " Juan raputas pead . " Nii seisab tõepoolest seal laulus , kuid siin mäletavad kõik , et need olid baskid . Carlos võitles Hispaanias saratseenidega , õigemini , asutas end nendega võitlema , kuid teda kutsunud ja talle toetust lubanud Barcelona asehaldur pöördus tema vastu . Carlos ei suutnud mõista Hispaania ja mauride poliitika keerdkäike . Lahingus lüüa saamata , ent mõistes edasise sõja mõttetust , andis ta taganemiskäsu . Vägi liikus läbi Roncesvalles'i tagasi Akvitaaniasse . Carlos jättis krahv Rolando kaitsma kitsast läbipääsuteed mägedes , et saratseenid ei ründaks teda selja tagant . Ent Rolando salgale tungisid kallale hoopis baskid , kes ei kannata omal maal võõraid sõjavägesid . Rolando , käes kuulus mõõk Durandal , võitles esireas ja tappis palju baske , ent jõud olid ebavõrdsed . Tema vaprus ja kangelaslikkus ei suutnud baske tagasi hoida . Lõpuks nõudsid tema rüütlid , et ta puhuks Carlose pasunat , Olifanti , mille kuningas oli Rolandole kinkinud . See oli imepasun , mida ainult Carlos ja Rolando olid võimelised puhuma ; selle hääle peale kukuvad linnud puudelt , maa väriseb ja inimesed katavad valust kõrvad . Algul Rolando keeldus , et mitte oma kuningat ohtu seada . Lõpuks , kui Rolando oli juba surmavalt haavatud , puhuski ta pasunat . Carlos tuli tagasi , ent liiga hilja . Ta karistas baske karmilt . Nüüd arvavad baskid , et tormiste ööde järel võib vahel mägedes kuulda ikka veel Rolando viimast sarvehäält . " " Aga ta on ju surnud , " hüüatas Aidann ehmunult . " Juba seitsesada aastat , " noogutas Juan . " Sa kuulsid täpselt sedasama mida minagi ja mida baskidki on aastasadu kuulnud . Mulle ei meeldinud see sarvehääl , aga rohkem ei oska ma sulle midagi öelda . Lähme nüüd magama , homme peame koiduvalguses edasi liikuma . " Aidann pööras veel kord pea mäekuru poole , kust hääl oli tulnud . " Juan , kas sa nägid sedasama mis minagi ? Et üks väga pikka kasvu mees seisis seal mäe otsas , kui sarvehääl kõlas . " " Ei , " raputas Juan pead . " Ma ei näinud midagi . " Aga Aidann oli kindel , et Juan oli vaadanud täpselt samas suunas mis temagi . Hommikul nad sarvehäält enam ei meenutanud , liikusid kärmelt edasi . Karmid mäed , igal sammul saatmas märgid kuningas Carlosest . Alam-Navarra , õukond Pamplonas , kus menestrelid oleks id pikemalt peatunud , kui Juan poleks neid edasi kiirustanud . Nad ei peatunud kuulsas Hospital San Miguelis , vaid läbisid linna kiiresti , ei peatunud ka traditsioonilistes kohtades , kus puhkasid palverändurid . " Üks naljahammas on öelnud , " märkis Juan , kui nad San Lorenzo kiriku eest möödusid , " et pühapaiku , kirikuid ja Santiago kujusid on teel nii palju , et patud peaks olema juba ammu enne Compostelat andeks antud . " Pärast Pamplonat jäid Püreneed selja taha ; nad kulgesid edasi läbi mägise maastiku , millel el Camino de Santiago otsis madalamaid paiku ja lookles nende vahelt läbi , põigates aeg-ajalt ikka veel rohelistesse orgudesse , et seejärel kohe mäkke ronida ja rändureid lumesadudega kimbutada . Puenta la Reina , kauni kuuekaarelise sillaga , millel saavad kokku kõik viis Prantsusmaalt algavat palverändurite teed . Estella , jälle oma arvukate kirikute , kitsaste tänavatega madalate kivist majade vahel . Edasi , edasi , edasi - nad jätsid selja taha Navarra ja jõudsid La Riojasse . Teel jutustas Juan Aidannile paikadest , mille nad läbisid . Logrono Santiago el Reali kirikus ilutsevat suur kuju Santiago Mauritapjale - usutakse , et pühak ise tuli taevast valgel hobusel , et Clavijo väljal koos kristlastega mauride vastu võidelda . " Ime ? " küsis Aidann . " Palverändurite tee ääres leidub igal sammul kohti , kus on juhtunud imesid , " muigas Aidann . " Mina pole küll ühtegi kogenud . " Villamayor de Monjardin ; Santo Domingo la Calzada , linn , mille asutas ainult üks mees , hiljem pühakuks saanud Domingo , kes rajas teid ja sildu , et palverändurid saaksid minna edasi tõotatud teel . " Ta oli üsna asjalik insener , " möönis Juan , " nagu nüüd öeldakse . Ehitas peaaegu sama häid teid kui roomlased . " Ikka ei veel ei peatunud nad pikemalt , mängisid oma pille vaid mõnel harval korral tee-äärses võõrastemajas , kuid menestrelide laulud muutusid nüüd , otsekui sulandudes ümbrusesse , üha nukramaks ja olid järjest sagedamini pühendatud Santiagole . Algasid Castilla y Leoni tasandikud , üksluisemad põldudega kaetud maad , kus vaid järjekordne kirikutorn taamal andis uue linna lähedusest märku . Burgos oma uhke katedraaliga , kus palverändureid õnnistati ja mille lähedal oli sündinud kuulus sõdalane Rodrigo Diaz de Vivar , keda isegi maurid ülistasid tema vapruse pärast ja pidasid jumalast saadetud imeks , ning lõpuks León ja Fromista . Siis läbisid nad Kastiilia kuningriigi põhjaosa meseta , kuni jõudsid järgmise mäeahelikuni , mille tagant pidigi algama Galicia . Kunagi ega kuskil varem polnud Aidann näinud nii tihedalt ja järjestikku kabeleid , kirikuid , võõrastemaju , hoolitsetud sildu ja teid kui El Camino de Santiago'l . Kui ta oleks tõeline palverändur , siis tunneks ta tõesti pühaku kaitsvat , halastavat ja hoolitsevat kätt enda kohal , oleks julge teeröövlite pärast ja teaks , et kunagi ei tule magada lageda taeva all ja nälgagi ei pruugi tunda . Kas sellepärast käisidki Lothar ja teised temasugused lõbusad palverändurid siinmail , mitte ei rännanud Antrauschis ega Westfalenis , kus iga kohalik ülik võis võtta sillamaksu või end hoopis röövliks maskeerida ? Tõsi , ta ei kuulnud just palju lõbusaid laule ega Lothari kombel jumala rõõmsat ülistamist , kuid ehk leiabki selline kultus aset rohkem Montserrat' pool või siis kevaditi ja suviti , kui see tee on palverändureist tulvil . Ent siiski - kodule lähemale jõudes muutusid menestrelide viisid jälle pisut kergemaks . Paljudes kohtades neid tunti , hõigati lahkelt tervitussõnu , söögi ega joogi eest raha ei võetud , paluti vaid laulda . Ja siis - Galicia , millesse sisenemine on küll keeruline . Kantaabria jätab tasandikele ainult ühe loodusliku läbipääsu , selle , mis läheb Astorga ja Lugo vahelt . Palju hõlpsam on reisida Galiciast Portugali või Galicias endas , kui minna sealt Leóni või Kastiiliasse . Gallego sai Aidann tõesti hõlpsalt selgeks . Ta õppis ka veidi vihueelal tinistama ning menestrelide laule laulma . Aquella mora garrida oli esimene , mille käigud talle pillil selgeks said ja endalegi üllatuseks märkas ta , et asendas kolme maurineiu nimed Gretheli , Anne'i ja Pilariga . Ta luges kokku ja leidis , et galiitsia keel on juba viies keel , mida ta rääkida mõistab . Kuuendaks sai mauride keel , mida Isobel talle õpetas . Gallego leidis Aidann mõneti naljaka olevat , mauride oma aga põrgulikult raske hääldada . Isobel ei naernud kunagi , tema silmad jäid kurvaks isegi siis , kui ta õhtul Juaniga eraldi tuppa magama läks . Aidannile tulid meelde ööd , mil Grethel tema kaisus oli olnud , ja ta tundis südames valusat torget . Iga päevaga , mil nad mööda Kantaabria ja Astuuria provintse rändasid , muutus Isobel nukramaks . Tihti tihkus ta omaette nutta ja Juan lohutas teda nagu oskas . " Mis tal viga on ? " päris Aidann ühel õhtul , kui nad Juaniga kahekesi vankri eesosas istusid ja muulasid juhtisid . " Miks Isobel nutab ? " " Me peame Coruñas lahku minema , " vastas Juan . " Miks ? Kui ta sinu kallim on , miks te siis peate lahku minema ? " ei saanud Aidann aru . " Ma pean , " Juan vaatas üle õla vankri poole ja tasandas häält . " Ma pean siis ära minema . Mul on Compostelas asjatoimetusi . " " Kas te siis ei jäägi kokku ? Sina , Isobel ja Jose ja Alonso . Te olete ju kõik menestrelid ? " Juan istus pikalt vaikides , otsekui kaalunuks midagi . " Ma ei saa Isobeliga abielluda , " ütles ta lõpuks . " Laulatada ? Sellepärast , et Isobel on juba laulatatud ? " " Ah , see polegi nii tähtis . Küllap on tema mees juba El Farroli preestril lasknud end lahutada , lõppude lõpuks tähendab see ju ainult mõningaid peseetasid ... Ja need kolkapreestrid on üsna osavad piiskoppide äraostmisel , eriti veel siis , kui naine on juudi või mauri soost . Aga mitte selles pole asi . " " Me pidime ju kevadel Bordeaux'sse tagasi minema ? " küsis Aidann ettevaatlikult . " Ma lubasin Pilarile , et ... " " Nemad lähevad kindlasti tagasi , " viipas Juan üle õla vankri poole . " Minagi kavatsesin minna koos Isobeliga . Aga üht-teist on muutunud . " Nüüd oli Aidanni kord järele mõelda . " Kuule , " ütles ta lõpuks , " see üht-teist juhtus seal Bordeaux' sadamas , eks ? Ja sa pole nagu päris õige menestrel . Ma olen neid paar korda näinud , aga sina tead lihtsa menestreli jaoks kuidagi liiga palju asju . " " Sa oled väga tähelepanelik , Aidann . Ja taibukas . Jose ja Alonso kahtlustasid samuti midagi ja ma ütlesin neile , et olen tõepoolest kõrgest soost . Ainult Isobel teab , et minu vend on Galicia kuningas . " " Püha Thaddeus ! " karjatas Aidann ja Juan pani talle kiiresti käe suule . " Tasem , poisu , tasem ! Jah , ma olen Galicia prints . Kroonprints , kui täpsem olla . Varem või hiljem saanuks sa selle niikuinii teada , nii et miks siis mitte sulle öelda . Eks ma pean sulle Coruñas või Compostelas mingi koha vaatama , kui ma su enda hoole alla juba võtsin ... Paažid ei pea ju väga kõrgest soost olema . " Aidanni kurku surutud karjatus eksles ta sees edasi ja segunes hirmuäratavate mõtetega . " Teie Kõrgus , " pressis poiss endast lõpuks välja . " Jäta , Aidann , kutsu mind Juaniks ja ära tee rumalusi . Kas sa tead , kes olid trubaduurid ? " Aidann noogutas . Ta oli nendest midagi kuulnud ... kõrgest soost rändlaulikud , kes kunagi ammu nendes maades ringi rändasid . " Minu vanem vend on Galicia kuningas Diego I. Meie vanemad surid noorelt ja kuni Diego täisealiseks saamiseni valitses regent Piedro de Calvaeres . Mina teadsin kogu aeg , et ma ei saa kuningaks , ja ega ma vist väga ihanudki seda , " hakkas Juan jutustama . " Muidugi õpetati mulle kõike seda , mida kuningatele ikka - mõõgavõitlust , keeli , kombeid , poliitikat , kauneid kunste ... Viimased hakkasidki mulle kõige rohkem meeldima . Kõige rohkem olen ma lugenud vanu lugusid ja ballaade rändrüütlitest ning õppinud trubaduuride laule . Pillimäng ja laulmine köitis mind valitsemiskunstist palju rohkem . Mõned sajad aastad tagasi olid samuti sellised kuningakodadest võrsunud mehed ja naised , keda hüüti trubaduurideks . Sõdimise ja riigivalitsemise asemel haarasid nad kätte lauto ja läksid mööda maad rändama , laulsid armastusest . Ehk veidi seda küll ilustades , ja vastupidi - vahel jälle üleliia kurvaks tehes . Nad laulsid legendidest ja muutusid ise legendiks . Olen alati tahtnud kuninga asemel seiklejaks ning trubaduuriks saada . Ja kui ma olin juba mitu aastat palees igavlenud , ütlesin ühel päeval oma vennale , et tahan minna menestrelina mööda maid rändama . " Ma tean , " vastas ta , " et sinus on seikleja verd . Mine siis pealegi , vend , aga ma tahan sinult midagi paluda . " Ühesõnaga , seikluste järele keevat verd minus tagant kihutades , palus mu vend kuningas , et ma võõrastes maades ringi vaataksin ja tarvilikke teadmisi koguksin . Iseäranis huvitab praegu Galiciat ja tema võimalikku liitlast Kastiiliat Uus Maailm ja teiste valitsejate kavatsused seal . Bordeaux's kuulsin ma nii mõndagi , mis sunnib mind nüüd paleesse tagasi pöörduma ja , sõltuvalt sellest , kuidas asjalood kujunevad , pole ma sugugi kindel , et saan kevadel oma lõbusat menestrelielu jätkata . Isobel teab samuti , et olen Galicia kroonprints , ja arvab , et tema on mulle vaid üks lõbus vahepala . Tegelikult pole see nii , kuid abielluda ei saa ma temaga kunagi . Ma olen juba kihlatud ja pean abielluma hidalgo don Cesar Soares de Payva tütre Celestega . Vaat nii on lood , Aidann . " Niiviisi sai Aidannist Galicia printsi , menestreli , trubaduuri ja salakuulaja rännukaaslane ja saladusejagaja . XXIII Don Ramón Ülejäänud osa teekonnast kulus kiiresti , sest peatusi ei tehtud ja ilmad olid soodsad . Biskaia poolt puhus mahe tuul ja ookeani soojus hoidis selle maanurga talvekülmadest puutumata . Aidann pani tähele , et inimesed elasid siin lihtsamalt ja lõbusamalt kui põhjas - ka vaesemalt . Aeg-ajalt paistsid teele küngastel kõrguvad ülikute lossid ja kindlused , kuid needki polnud nii uhked kui Burgundias või Antrauschis . Üldse olid majad siin madalamad , metsa vähem ja mägesid rohkem . Majad olid ehitatud peamisel graniidist , seda oli siin rohkesti ja nii pidasid nad ka Atlandi tormistele ilmadele paremini vastu . Lõuna poole - Leóni - pidid aga jääma sootuks kõrbed . Juan seletas , et nad lähevad kõigepealt Coruñasse , kus on tema mõis ja majapidamine , seal majutab ta Aidanni kuhugi elama ning suundub ise Compostelasse , kus asub õukond ja tema vend kuningas Diego . Coruña ja Compostela vahel on üks päevateekond . Jose ja Alonso lähevad aga edasi Orense poole . Kui nad linna sisse vurasid - ja see oli tunduvalt väiksem , kui Aidann oli lootnud - tervitasid inimesed neid lõbusalt , sest kuulsad menestrelid tunti kohe ära . Majad olid siin väga väiksed , puust ja savist , tänavad porised , midagi sellist polnud Aidann kohanud isegi Burgundias , ning räpasust oli siin samuti rohkem . Läände jäi suur sadam O Parrote , kus kõrgusid laevamastid , mille nägemine pani Juani veelgi kiiremini liigutama . Eemalt näitas Juan salamisi Isobelile ja Aidannile ühte taamal asuvat uhket maja ja nad said aru , et see on Galicia kuningasoo oma . Jose ja Alonso lahkusid neist peagi , sest eks neilgi olid omad kallimad ja inimesed , keda nad näha tahtsid . Aidann ja Isobel leidsid ulualuse vehklemisõpetaja Ramón del Estero majas , kes juhtus olema isik , keda Juan Coruñas kõige rohkem usaldas . Kunagi oli don Ramón palgatud paleesse Compostelas , et õpetada printsidele vehklemiskunsti saladusi , kuid siis oli ta ühe õnnetu armuloo ja hidalgo Antonio las Casta del Nedale öö jooksul tekkinud salapärase mõõgahaava tõttu ebasoosingusse sattunud . Hullemast päästsid ta ainult prints Juani palved , mehele maksti ta pension ja saadeti sadamalinna tagasi , et siis keegi teine tema asmele palgata . Sellest ajast oligi don Ramón Juani tänuvõlglane ning kahe tema sõbra majutamine oma ruumikasse majja valmistas mehele tema sõnade järgi ainult rõõmu ja oli tühine , võrreldes teenetega , mis sõber oli talle osutanud . Aidann sai tagasihoidliku kambri maja teisel korrusel , Isobel tema kõrval . Naine nuttis nüüd tihedamini kui varem ning ärasõidupäeval oli ka Juan üsnagi lohutu ilmega . Hilja ööni kuulis Aidann naabertoast kirglikke hääli , allasurutud ahastushüüdeid ja midagi , mis sarnanesid väga igaveste truudusvannetega . Hommikul ajas Juan Aidanni üles ja ütles , et peab nüüd tõepoolest Compostelasse õukonda minema , kuna tal on vennale tähtsaid teateid . " See ongi see , mida sa Bordeaux' sadamast teada said , kas pole ? " päris Aidann haigutades . Juan noogutas . " Marcel , Akvitaania kuningas , kavatseb kevadel suurema eskaadri Uue Maailma poole teele saata , et seal oma valdusi tugevdada . Loomulikult võib ta seda teha ja selles pole otseselt ei Galicia ega tema liitlase Kastiilia vastu midagi vaenulikku ... Siiski , ka meie majesteedil on umbes samasugused kavatsused ning tõenäoliselt pole sobiv lasta oma naabril Uuest Maailmast parimaid palu lihtsalt endale napsata . Ka meie peame hakkama ekspeditsiooni ette valmistama , või õieti kiiremini oma valdusi korraldama . Ammu on räägitud , et tuleks sõlmida leping , mis paneks täpselt paika , milline valitseja ning kus täpselt võib endale uusi maid vallutada . Sest ka Portugal ja ahned inglased on kiikanud Uue Maailma poole . Võimalik , et ma olen Compostelas umbes nädala . Siis tulen tagasi ja vaatan , mis sinust saab . " " Ja Isobelist ? " Juan ohkas ja raputas pead . " Ma ei teadnud isegi , kui väga ma seda naist tegelikult armastan . Need on keerulised asjad , Aidann . Siin on mängus kuningriigid ja dünastiad ning hunnik raha . " " Ma mäletan , " sõnas Aidann ettevaatlikult , " sa laulsid ühte vana trubaduuride laulu krahvist , kes hülgas oma tiitli ja maad , et karjuseneiuga abielluda . " " Ja kui see krahv tõepoolest oli olemas , siis kuulub temale minu kõige sügavam austus . " " See krahv ei mõelnud dünastiale ja rahale ? " " Kui tema seda ei teinud , siis mõtlesid teised . Hüvasti , Aidann , ole tugev ja ära valmista heale don Ramónile pettumust ! " Nende sõnadega Juan läks , tema hobuse kabjaplagin kõlas veel kaua hommikustel tühjadel Coruña tänavatel . Kuna ei don Ramón ega Juan polnud Aidannil keelanud linnas ringi hulkuda , siis just sellega ta omi päevi täitma asuski . Linn polnud eriti suur ja sadam paistis selles kõige tähtsam koht olevat . Suuremat uhkust ega suursugusust siin polnud , kaupmehedki olid oma põhjapoolseist ametivendadest vaesemad , ent ometi näisid nende gildid linnarahva seas väga väärikad ja lugupeetavad olevat . Aidann hulkus sadamas ja vaatas uhkeid karavelle ning galeoone , mis endiselt põhja suundusid ja sealt tulid , tuues kaasa kaupu Prantsusmaalt , Madalmaadest ja Inglismaalt . Kuna linn oli tõepoolest väike , siis levis ka kumu tema enda kohta kiiresti - ta on auväärse don Ramón del Estero külaline ja võimalik , et linna patrooni prints Juani enda soosik . Mitte et see oleks tähendanud erilist huvi Aidanni vastu , pigem olid need lihtsalt teada tõed , mis kellelegi poissi nähes meelde tulid . Juan oli siin populaarne , kuid rohkem austati Coruñas meresõitjaid ja kaupmehi , kes siia pisutki rikkust tõid . Don Ramón oli keskealine , pikkade mustade juuste ja vurrudega isand . Ta kandis alati musta-valget riietust , ta oli uhke ja laitmatu rühiga , avala ja ausa silmavaatega . Kunagi olevat ta teeninud Kastiilia kaardiväes , võidelnud muidugi Viimases ristisõjas , ent hakanud siis tegelema vehklemisõpetaja praksisega . Tema juures võtsid tunde kõigi ümbruskaudsete hidalgode ja grandide võsud ning tema autoriteet linnas oli võrreldav ainult kõige kõrgemate ülikute autoriteediga . Maja sisehoovis , lopsakate palmide all , asetses õppeplats , mida Aidann huviga uuris . Seal olid inimesesarnased laudadest kujud , millele sai ilmselt mõõku sisse torgata , mingid tiivikute ja vintsidega konstruktsioonid , mis pandi harjutuste ajal tiirlema ja mis olid siis kujuteldavad vastased . Veel oli seal palju köisi , millega sai platsi mitmeks osaks jagada , puude najal redelid , treppide mudelid ja muud seesugust . Juan jäi pealinna kauemaks kui nädal ning Aidann veetis aega rõduservalt vehklemisharjutusi jälgides . Mõneti oli don Ramón nagu Gunard , kes etenduse proovis kõigi peale kärkis ja näitas iga liigutust ette nii kaua , kuni see õpilasele peakolu sisse kulus . Enne vehklemistunde olid kõik üksteise vastu viisakad , aina kummardasid , ja nii ka don Ramon . Ent harjutuste ajal kohtles õpetaja kõiki õpilasi võrdseina , enam ei käinud hüüete ette tiitlid , vaid ta hõikas lihtsalt " Hei , sina seal " ning kasutas ka muid , ilmselt krõbedamaid väljendeid , mis Aidanni sõnavara oluliselt rikastasid . Ühel õhtul tabas don Ramón Aidanni sisehoovis harjutusmõõgaga vehklemas ja ühte laudadest kuju ründamas . Poisil polnud alguses maast mõõgajuppi võttes kindlaid kavatsusi , küllap ta lihtsalt soovis mängeldes end mõne kuulsa rüütlina ette kujutada . Kuid aegapidi muutus puust vastane tema salavaenlaseks , kes oli Gretheli röövinud , ja Aidann läbistas ta ihu nüüd üha suurema raevuga . " Sa pole vist kunagi mõõka käes hoidnud ? " kuulis ta äkki selja tagant lõbusat häält küsimas . Punastades ja kohmetunult pillas Aidann " mõõga " käest . Ilmselt oli ta tükkinud sinna , kuhu tal ei peaks asja olema . Ta pomises midagi vabanduseks . " Teatris , don Ramón ... Ma olen vehelnud mõõgaga teatris etendusi andes . " " Ja paistab , et seal ei vallanud keegi seda kunsti , " vangutas mees pead . " Sa ju vehid mõõgaga nagu oleks see vits , millega karjamaalt lambaid lauta ajada . " " Teatris on tähtsad tunded , mitte see , kas keegi tõepoolest vehklemiskunsti valdab , " kuulis Aidann end südikalt vastamas . " Ma olen rändnäitleja ja meiesugustel ei tohi pärismõõku olla . " " Don Juan rääkis mulle , kes sa oled . Ja et sul mõõka ei tohi olla , ei tähenda , et sa ei peaks oskama seda käsitseda . Ma saan aru , et sul on vaenlasi ? " Küllap oli Aidann võitlushoos kujuteldavale vastasele needmissõnu hüüdnud . Ta noogutas . " Siis tea , et viha on võitlushoos küll tarvilik , ent seda tuleb kindlalt jaokaupa rammu ja taktikasse sulatada . Ilma kireta ei võideta ühtegi lahingut . Aga lahinguid ei võideta ka ainult kirega . Mõistus on see , mis võitleb ja võidab . Selge ? " Aidann üritas kummardada . Ta oli tähele pannud , et siinsetes maades asendas tihti mõni žest sõnu . Kummardus võib väljendada lugupidamist , austust ja nõustumist , aga ka palju muud . " Kui sa oled näitleja , siis peaksid oskama liigutusi hõlpsasti järele aimata , " sõnas don Ramon . " Ma tean , et sa oled minu tunde rõdult jälginud . Homme katsu seda teha rohkem mõttega asja juures olles ja ära mõistatada , milleks ühte või teist liigutust tarvis on . Seni aga pea meeles - kui sa võtad mõõga kätte , siis peab see saama osaks sinu enda käest . Sellest välja kasvama . Mõõk ei tohi loperdada , nagu ta sinul seda tegi . Sa pead teadma ja tundma iga väiksematki liigutust , mida sa sellega teed . Ja mitte iialgi ei tohi vastane aru saada , et mõõk sul tugevalt ja mugavalt käes ei istu . Arusaadav ? " Aidann kummardas taas ning jälgis järgmisel õhtul harjutamisi tähelepanelikumalt . Kui õpilased olid ära läinud , kutsus don Ramón Aidanni hoovi . Poiss sai oma esimese vehklemistunni ja nüüd vaatas nende harjutamist rõdult kaunis ja nukker Isobel . Mõne aja pärast , kui don Ramon oli Aidannile seletanud , mis mõõk on mis , demonstreerinud jalgade asendeid , mõnda vehklemise põhitõde ja käskinud tal näidata , mida ta ise teeks , kui ta peaks , relv käes , kellegi vastu astuma , raputas mees nukralt pead . " Sa oskad hästi asju järele teha , Aidann , " ütles ta . " Aga vehklemine pole näitekunst , kus iga sõna alati ühtemoodi tuleb ütelda . Tähtis on mõista , miks midagi tehakse . " " Ma püüan , " vastas Aidann . " Vaata ja proovi niimoodi ! " ütles don Ramon ning tegi mõned väga elementaarsed ja aeglased liigutused - kaks sammu tagasi , mõlema juures mõõgaga enda eest otsekui midagi laiali ajades . " See on parree , kaitse vastase eest . Kõige lihtsam kaitseasend . " Aidann proovis järele , kuid don Ramon ei jäänud päriselt rahule . " Jalgadega astud sa löögi eest tagasi , mõõgaga suunad vastase mõõga eemale . Mida tugevamalt seda teha , seda häiritum on tema rünnak . Kui oled osavam ja tugevam , võid ka tema mõõga siduda ja kaitsest kohe rünnaku välja kasvatada . " Nii harjutasid nad igal õhtul paar tundi ja Isobel vaatas pealt . Ükskord , kui Aidannil don Ramoni enda vastu kaitselöök juba hästi välja tuli , naine isegi plaksutas rõdult . Aidann pööras end rõdu poole ja kummardas . Ta arvas , et see on lõbus ja nii suudab ta naise naerma panna , ent too ainult noogutas vastu ja eemaldus . " Tal on raske , vaene naine , " pomises hiljem vehklemisõpetaja . " Oh , ta ei suuda ikka veel uskuda don Juani armastusse ja mu noor sõber ei suuda teha midagi , et teda selles veenda . Nii palju on ta juba südameid murdnud , et see kuulsus käib tema ees . Aga sedapuhku on don Juan tõelises puntras . Mulle tundub , et ta tõepoolest armastab seda naist . Kuid sina , Aidann , peaksid harjutamisel täpsemini jälgima , kuidas ma midagi teen . Vaata mu liigutusi , vaata , mõista neid ja tee järele . " Aidann koukis taskust eküü ja näitas seda don Ramónile . " Alati pole vaatamisest palju kasu , " ütles ta . " Teie ju näete ka , et see münt on praegu mu peopesal , ma tahan seda teile anda , aga äkitselt see ... kaob . " Poisi sõrmed keerdusid korraks üle peopesa ja münti enam polnud . " Ja tekkis millegipärast teie kübaravoltide vahele . " Don Ramon vahtis juhmilt Aidanni ja puhkes siis mürinal naerma . " Ma tahan öelda , " sõnas Aidann , " et mõnikord pole vaatamisest tõesti kasu ja isegi kui väga osavalt järgi aimata , on tulemuseks midagi hoopis muud . Olen teile väga tänulik , et te mulle vehklemist õpetate , kuid ilmselt pole mul selleks soont . " " Oh , see on kõigil olemas , " arvas don Ramón , kui tema naeruhoog oli üle läinud . " Ta tuleb lihtsalt üles leida . Iga inimese iseloom on erinev ja sestap on ka iga inimene mõõgaga erinev . Kaks inimest ei vehkle kunagi ühtemoodi . Mõni on iseloomu poolest tormakas , kiire ja läbematu ning sedasama on ta ka mõõgaga . Mõni jälle ettevaatlik , kaalutlev ja aeglane . Sina pole eriti tugev , poisu . Sul on raske vastase mõõka pelgalt kõrvale lüüa ja teda jõuga võita . Sinu relv peab olema kavalus ja tähelepanuvõime . Otsi vaenlase kaitses nõrku kohti , vaata , milline tõrjelöök tal viletsamalt välja tuleb , millist kehaosa kaitseb ta kõige kiivamalt . Mõni mees , kes on näiteks reide haavata saanud , kaitseb just vana haava kõige raevukamalt ning teda on lihtne tabada õlga . Vaata ta silmi ja mõistata ära ta iseloom . Sinust võiks saada keskmine mõõgavõitleja , aga raha ei soovitaks ma sul sellega teenima hakata , sest keskmistest mõõgavõitlejatest jäävad ellu keskmiselt pooled . Kui sa kunagi oled osava kaitsega pareerinud hoobi , mis oleks sinult elu võtnud , siis tea , et see ongi kõige parem , millega sa võid hakkama saada . Selle ühe hoobi jaoks peaksid sa valmis olema . Kui sul on aga tarvis võidelda , siis pead valima endale parema relva kui mõõk . " Nähes poisi näol pettumusevarju , don Ramón lisas : " Printsi lähikondlane peab vehklemiskunsti vähemalt elementaarsel tasemel tundma . Ja sellega saad sa hakkama . Aga võitluses elu ja surma peale ... " Ta kehitas vabandavalt õlgu . " Mul on vaenlane , " kostis Aidann südikalt . " Sul on viha . Sa võtad mõõga kätte sooviga see mees läbi pista . Sa näed mõttes kõige viimast lööki - seda , mis läbistab ta südame . Aga pead nägema esimest , teist , viiekümnendat . Viimane torge kasvab eelnevatest loogiliselt ise välja . Vali endale mõõga asemel teine relv . Või ... " " Või ? " " Või sa pead minu juurde jääma aastaks . Kui sa lahkud nüüd - ja näen su silmist , et just seda sa soovid , siis ära ütle kunagi , et sinu vehklemisõpetaja oli don Ramón del Estero ! " Juan tuli tagasi rohkem kui nädala pärast , nagu ta lubanud oli , hüüdis juba maja eest " Isobel ! Aidann ! " , viskas ohjad teenrile ja tormas trepist üles . Kõigepealt läks ta Isobeli juurde ja viibis tema väikses kambris mitu tundi . Siis sõid nad kõik koos all suures toas õhtust ning nende suud tegelesid tõesti rohkem söömise kui rääkimisega . Isobel näis justkui õnnelik olevat , ent tema silmade ümbrus oli tursunud ja punane . Naine oli nutnud . Juan pilgutas Aidannile lõbusust teeseldes silma , et küll me hiljem räägime täpsemalt . Seni aga rääkis peamiselt peremees , kes kiitis Aidanni usinust ja edu vehklemiskunsti õppimisel . Poiss sai aru küll , et don Ramón liialdas veidi . Liialdas , kuid ei valetanud . Kindlasti oli Aidann palju õppinud - kuu aega tagasi oli ta mõõka vaid laval peos hoidnud ega oleks osanud sellega lahingus üldse midagi peale hakata . " Don Ramón räägib , et sa oled vehklemiskunsti harjutanud ? " küsis Juan hiljem Aidanni toas , kui nad kahekesi olid ning kui Isobel oli peale õhtust nutuhoogu magama jäänud . " Mul on selle üle ainult hea meel . " " Ma olen mõõgaga üsna kohmakas , " vastas Aidann . " Ja don Ramóngi ütleb , et sõjameest minust ei saa . " " Ega ei peagi saama ju ? Aga mõnede löökide tundmine tuleb alati kasuks , usu mind . Terves Galicias pole paremat mõõgavõitlejat kui auväärne don Ramón del Estero , ja kui ta ütleb , et sa pole päris lootusetu , siis tuleb seda uskuda . Mina küll usun . " " Ta ütleb ka , et ma peaks aastaks siia jääma , kui tahan tõeliselt vehelda osata . Parema meelega õpiksin ma trikke ja näitekunsti , " arvas Aidann . " Kui minust näitlejat ei saa , siis oleks see Gunardile suur pettumus . " " Ma saan aru , mida sa mõtled , " ohkas Juan . " Aga alati ei saa inimesest see , kelleks ta peaks saama . Vaata mind , ma olen Galicia prints ja vastavalt kommetele troonipärija , kui minu vend peaks surema enne , kui lapsi saab . Lapsi tal aga praegu ei ole . Ning kui tema laps sureb peale teda , saaks minust kuningas . Seda ma aga tõesti ei taha . Õnneks teab ka minu vend seda väga hästi ja seetõttu ongi meie läbisaamine parem kui tavaliselt kuningal ja tema nooremal vennal . Ma olen viimane inimene , kes hakkaks tema vastu vandenõu sepitsema . " " Ma olen kuulnud , et selliseid asju tehakse paleedes tihti . " " Tehakse küll . Ja on tehtud ka Galicias . Ehk tehakse ka edaspidi ... Aga mu vend teab , mida mu süda ihkab ja mida ma kõige parema meelega teeksin . See , mida ta mulle nüüd pakkus , pole just täpselt see , mida ma soovinuks , kuid ikkagi parem , kui aastast aastasse tolmuses Galicias vedeleda . Ma ei lähe kevadel Akvitaaniasse , Aidann . " " Ja kuhu sa siis lähed ? " " Või kuhu meie sinuga läheme ? " Juan pilgutas kavalalt silma . " Kevadel saadab Tema Kõrgus Diego Uude Maailma armaada , mida finantsiliselt toetab ka Galicia uus liitlane Kastiilia ja Leóni kuningas . Minu äraolekul on kuningad lasknud läbirääkimisi pidada ja omavahelisi vaidlusküsimusi vähendanud . Majesteedid leiavad , et seni on nad suhtunud Ameerikatesse liiga loiult , ning kui midagi ette ei võeta , jõuavad prantslased või koguni portugallased meist ette . Bordeaux's saingi ma teada , et kuningas Marcel läkitab samuti tugeva ekspeditsiooni kevadel üle ookeani ; neil on kavatsus saartelt mandrile asuda . Kui sa ei tea , Aidann , siis Uus Maailm pole ainult saared , vaid seal on terve suur manner , mida seni on väga vähe kaardistatud ja uuritud . Kuid tõenäoliselt on seal kulda - üsna kindlasti on . Varsti hõigatakse välja , et kõik seiklejad ja soovijad , kes jaksavad ise endale moona ja relvi kaasa võtta , on kevadeks oodatud Coruñasse . Armaadat juhatab admiral Rodrigo Garcia del Arroyali . See tähendab , juhatab kõike , mis puutub meresõitu . Ekspeditsiooni juhatan aga mina . Juan Salvez y Ourense del Segovia . Minu püha ülesanne on kuulutada kõik avastatud maad igaveseks ajaks Galicia ja Kastiilia kroonide omanduseks , mis ilmselt hakkavad varsti kuuluma ühte kuningriiki ; teha see kõik jumala nimel väga üheselt selgeks prantslastele , hollandlastele , inglastele ja portugallastele , kes võivad seal ringi hulkuda , ning varustada Santiago de Compostela rohke kullaga . " Aidann istus ja mõtles . See kõik ei tulnud talle eriti üllatusena . Ainuke asi oli see " meie " jutu alguses . Kas arvas Juan , et temagi soovib minna Uude Maailma ? Juaniga koos , koos kroonprintsiga ? Seda oleks nagu liiga palju ... " Mul oleks tõesti kahju sinust lahkuda , " ütles poiss siis . " Sa ei peagi ju ? Ära nüüd mõtle , Aidann , et sind kaasa kutsudes teeksin ma sinu heaks midagi erilist . Sul pruugib vaid sadamas oma nimi üles anda , näidata mõnda mõõka ja toidukotti . Mida rohkem inimesi seilab Uude Maailma , seda meelepärasem on see kuningale . " " Ma lubasin kevadel Bordeaux'sse minna . Pilar ootab mind . Ja võib-olla ka Grethel . " " Ja mis sind takistab ? Lähed enne ärasõitu Bordeaux'sse . Kui leiad Gretheli , noh , siis pead sa ise otsustama , mida ette võtta . Kui ei leia ... Siin on sulle suur võimalus , Aidann . Mul on tarvis palju ustavaid ja kavalaid mehi . Ja kuigi sa ei ole veel päris mehemõõtu ... Aga sa ju kasvad . Ja ma olen õppinud nägema sinu nutikust ja osavust . Sinus peitub palju rohkem , kui sa aimata oskad , usu mind . Rändnäitleja elu on muidugi tore - seda ei pruugi sul mulle öelda . Pole midagi paremat kui aastast aastasse mööda maad hulkuda ning elust rõõmu tunda . Aga kuningasoost inimesed saavad sellega vaid mõnda aega tegeleda . Ma ei tea , mis mind seal ees ootab . Võib-olla surm ja hukatus . Kindlasti palju hävingut ja surma , selles ma ei kahtle . Ei kahtle ka selles , et igav see elu seal olema ei saa . See on seiklus , Aidann , ja ma lähen sinna meelsasti . " " Nii et sa jätad Isobeli siia ? " küsis poiss äkki . Naise nutetud silmad , don Ramoni sõnad , et don Juan on hoolimatu südametemurdja " Ma ei jäta Isobeli siia , " vastas Juan . Tema hääl oli vali ja sõnades kerge pahameel . " Kust sa seda võtsid ? Küllap on vana Ramón minust üht-teist rääkinud ? Ma ei jäta Isobeli maha , sest Isobel ... Isobel ootab minult last . Ma võtan ta kaasa , kas või väevõimuga võtan kaasa . See on minu laps ja ma ei jäta teda maha . Olla asevalitseja armuke Kuubal on etem kui olla lapsega hulkuv menestrel Galicias . Eriti veel siis , kui sa oled maur . Isobelist saaks asevalitseja armuke , keda too armastab . Kõige kummalisem , Aidann , on see , et menestreliks hakkasin ma igatsusest vanade trubaduuride järele . Nad laulsid õukonnaromansse armastusest , mis on sisemine piinlemine , mis tekib oma kallimat eemalt imetledes . Mul ei olnud õukonnas armastusega muresid , kui sa saad aru , mida ma öelda tahan ... Aga ma ei piinelnud . Kõik tuli kuidagi liiga lihtsalt kätte . Mul ei õnnestunud armuda ühtegi endast vanemasse abielus donna'sse , et teda eemalt ülistada ja keskenduda enesehaletsemisele . Kuid trubaduuride laulude pärast arvasin , et just selline peakski olema õige armastus . Sa pead seda naist ihalema ja mõtlema temast , ta peaks olema midagi püha , kättesaamatut ja puutumatut , nii ma mõtlesin . Aga pruukis mul ainult mõnele tüdrukule pilk heita , kui ta juba oligi minu vastu väga sõbralik , lahke ja vastutulelik ... trubaduuride lauludes polnud see aga sugugi mitte nii . Igatahes leidsin ma Isobeli , kes ei kippunud kohe alguses minu embusse heitma , sest ta ei teadnud , et ma olen prints . Ta sai sellest alles hiljem teada . Kas pole kummaline , et ma leidsin oma armastuse ühes hüljatud maurinaises ? " " Aga sinu kihlus ? " " Ma abiellun Celestega aasta pärast , kui tulen Uuest Maailmast tagasi . Nii on otsustatud . Õigemini otsustasid don Cesar Soares de Payva kuldtukatid , mis nüüdseks on juba riigikassas . Kevadeni jääb Isobel siia . " " Siis , " ütles Aidann , " siis peaksid sa ju aru saama , et minagi ei saa Grethelit niisama lihtsalt siia maha jätta . Ma sooviksin sinuga heal meelel kaasa minna , aga mitte nii , et ma ei tea , mis on saanud Grethelist . Äkki leiab Pilar isegi võimaluse mulle sõnum saata , kui ta midagi välja uurib . " " Dindirin ... Mäletad seda laulu ? " " Mis on dindirin ? Ma mäletan , et Alonso ja Jose mainisid seda sõna mitu korda . " " Dindirin tähendab ööbikut . On üks vana laul , milles tüdruk palub ööbikul oma armsamale sõna saata . Ööbiku sabasulgedes on üks astel , Aidann . Sõnum , mille lind peab viima , seisneb selles , et tüdruk on abiellunud ... Võib-olla on sul tõesti parem Grethel unustada ? " " Ma ei saa teda unustada . Ma päästsin ta elu . " " Ma ei taha , et sa saaksid haiget rohkem , kui juba oled saanud . " " Aitäh , aga ma lähen siiski kevadel Bordeaux'sse , " jäi Aidann endale kindlaks . " Kuidas soovid , " ohkas Juan . " Senikaua võid minuga Santiagosse tulla . Mul ei olegi praegu ühtegi paaži . " NELJAS RAAMAT GALICIA PALVERÄND XXIV Ursula Santiago de Compostela linn asub umbes üheksa leeguat maailma lõpust idasse Galicia sisemaa poole . Finisterre graniidist maakitsus - kõle , tormine ja tuuline Ibeeria poolsaare loodenurk - lõpetas kunagi roomlaste jaoks teadaoleva maailma ja nii nad nimetasidki selle Finis Terrae'ks . Maailma Lõpuks . Päike tõusis idas , kusagil seal kaugel oriendis , et siin , erkpunaseks muutudes , veeväljad oranžiks , lillaks ja purpuriks värvides , vahuste lainete taustal langeda ja merre kukkuda . Maailma lõpp , siit edasi polnud enam kuhugi minna . Siin lõppeb päiksegi teekond . Siia , kõledale Surnute Rannikule , druiidide pühade metsade lähedale ehitasid roomlased ara solis'e , altari päikesele . Kui päike on taevast lahkunud , tekivad sinna tähed . Linnutee tähed särasid kunagi ammu iidsetel aegadel Vahemere maade idaosa taevas just niiviisi , et kui neid järgides lääne poole tulla , jõudsid siia - Maailma Lõppu . Kindlasti neid järgitigi , esiteks need nimeta indoeuroopa hõimud , kes siia jõudsid , jättes teele maha kohanimesid , mis seotud tähtedaga , jättes maha kividesse tahutud tähtkujusid . Ja siia tuldi , järgiti täheteed , seni , kuni kuhugi edasi minna enam polnud . Finis Terrae , kaljune ja kõle Maailma Lõpp . Ometi on neem küllatki karjuvas vastuolus Galicia endaga , sest see kuningriik on kõike muud kui kõle , tormine ja kivine . Galicia on Hispaania lauskmaast - meseta'st - ära lõigatud mäeahelike viiruga . Cordillera Cantabrica ahelik algab Püreneedest ja kulgeb mööda põhjarannikut kuni Oviedoni ning pöörab end siis lõuna poole Portugalini . Loodus pole Hispaania vastu olnud just kõige armulisem ; nähtavasti kuhjas ta mingil seniteadmata põhjusel selle tasandikele kogu muust maailmast ülejäänud liiva , kivid ja tolmu , ent halastas pisut ja lisas meseta'dele juurde ka näpuotsaga oaase , rikast mulda ja mõned jõed . Kuid kindlasti olid tal mõjuvad põhjused Galicia eraldamiseks Leóni mägede ja Culebra ahelikega . Läbipääs Hispaania tasandike ja Galicia vahel on alati raske olnud - nii sõpradele kui vaenlastele . Seepärast ongi galeegid , kes on oma maa nime pärinud kunagistelt keltidelt , kannatanud rohkem normannide meritsi kallaletungide käes kui mauride tõttu . Mäeahelikud , meseta ja Galicia on piiriks ka ilmastikule . Tasandikel on talved külmad , karmid , pikad , suved meeletult kõrvetavad ja kuumad . Vihma sajab seal vähe , metsa ja puid on veelgi kasinamalt . Galicia aga naudib Atlandi mahedust , värskust ja viljastavat hingust - talved on siin leebed , suved mõnusalt soojad ja niisked . Vihma sajab sagedasti , metsad lokkavad haljastel küngastel . Maa ise on mitmekesine , liigendatud graniidirahnude , roheliste niitude , rohkete ojade ja jõgedega . Siin ei avane tuim ja kõle vaade nagu meseta'des , kus inimasustust tuleb tihtipeale päevade kaupa otsida . Sestap on ka galeegid sõbralikumad , lahkemad ja lõbusamad kui nende suguvennad teisel pool Kalaabria mägesid . Galicia rannajoon on liigendatud lugematute soppidega - rias'tega , millest mõni pakub head sadamakohta , nagu seda on Vigo või Coruña . Ja kaubeldaksegi siin enamuses meritsi . Mereäärsetes linnades võib alati turult osta värsket turska , kaheksajalga , merivähke , austreid , heeringat , angerjat . Galeegid söövad kala meeleldi , mitte nagu tasandikel , kus isegi ei teata täpselt , mis maitsega võib olla värske kala . Mitte et galeegid muud ei söökski , seda mitte . Nad kasvatavad kanu , sigu , lehmi , kitsi , saavad osavalt hakkama mesilastega ning kui aega üle jääb , toovad metsast mõne kuldi lisaks . Alla libistavad nad neid hõrgutisi enamasti siidriga , sest seda jooki valmistatakse Galicias isegi rohkem kui veini . Heast siidrist osatakse siin lugu pidada , sellega tasutakse renti ja isegi kuningate kroonimisi tähistatakse siidriga . Ja seal - kahe jõe Sari ja Sarela vahelisel rohelistel väljadel , mille metsades võib ikka veel hunte kohata , kellele üksmeelselt jahti peetakse - asub Santiago de Compostela linn , Galicia pealinn , mille katedraali keldris puhkavad Püha Jakobi - Sanctus Iacobuse - , Sant' Iago säilmed . Pole kuulsamat kohta maailmas kui Püha Maa välja arvata , kuhu palverändurid ikka teel on . Legend räägib , et pärast kristluse kuulutamist Ibeerias naasis Jakob Juudamaale , kus Herodes Agrippa lasi ta surnuks piinata . Imelisel kombel õnnestus aga tema kahel jüngril surnukeha varastada , see asetati marmorist sarkofaagi ning kahest suurest merikarbist ehitatud laevukesele , millel polnud ei tüürimeest ega tüüri , ning imekombel seilas see jumalikul juhatusel tagasi maale , mida tol ajal ei nimetatudki veel Galiciaks . Inglid , kes muud , olid paadi üle Vahemere juhatanud ! Laevuke jooksis Iria Flavia linna lähedal randa kinni . Püha mehe säilmed tunti ära ja ta maeti Libredóni mäele , pärast alatuid trikke ja kavaldamisi kohaliku kuninganna poolt , kes siiski lõpuks jumala poole pöördus . Tema nimi oli Lupo , " Emahunt " , mis tuli sellest , et ta tõepoolest mõistis end hundinahka nõiduda - ja lasi oma lossi Santiago kirikuks ümber ehitada . Ent sõjad ja vallutajad käisid üle Maailma Lõpu ning teadmine pühast paigast hääbus . Ligi kaheksasada aastat pärast Santiago matmist juhtus üks erak nimega Pelayo hulkuma metsas ning nägi imelist jumalikku sära maa seest tõusmas . Taevatähed juhatasid erakule teed ! Piiskop Teodorimo lasi seda kummalist nähtust uurida ning nii avastatigi Santiago säilmed . Hauale kerkis kabel . Seda kohta hakati nimetama Täheväljaks - Campus Stellae - ja selle ümbrust Compostelaks . Hauakamber sai mõnesaja aastaga üle maa kuulsaks , üle kogu Hispaania levis Santiago kultus . Kuningadki asusid elama hauale lähemale , Alfonso II lasi ehitada sinna San Pelayo de Antealtarese kloostri ja seejärel kasvas külast linn . Santiago sai kuulsaks ka mäeahelike taga , ülejäänud Hispaanias , nii et varsti hakati seda püha apostlit pidama kogu Hispaania kaitsepühakuks . Miks ? Mis toob inimesi hauakambrisse , üle sadade leeguate , sunnib kannatama kõiki piinu ja rännakute vintsutusi ? Räägiti , et Santiago teeb ka pärast surma imesid , et ta on võidelnud kuningas Ramiro kõrval uskmatute vastu . Imed ? Või uskumus , et ränk rännak puhastab seesmiselt , viib kirgastumiseni ? " Minu palverännak oli Akvitaania , " ütles Juan Aidannile . " Ma tahtsin näha maad , kus oli sündinud ja elanud kuninganna Aliénor , kes oli esimene trubaduur . Naine , kes laulis armastusest viisil , mil seda tehakse veel tänapäevalgi . See oli armastus , mida ma tahtsin mõista , ja leidsin selle Isobelis . Nii nagu palverändur läheb puhtamaks saama Santiagosse , läksin mina Akvitaaniasse , et rikkamaks saada . " " Ma oleksin ka nagu palverändur , " vastas Aidann . " Õieti - kui ma kandsin palveränduri rõivaid ja teda mängisin , polnud mul pattu ja ma ei olnud tegelikult teel Compostelasse . Kas võib olla , et Jumal karistas mind sellise üleannetuse eest ja röövis minult Gretheli ... " " Jumal ei saa kunagi kedagi röövida . " " Igal juhul pole mul enam Grethelit ja nüüd olen ma tõepoolest teel Compostelasse . " " Tunned sa siis nüüd ennast patusena ? " " Vist küll . Minu süü on selles , et ma ei osanud Grethelit hoida . " " Minu õpetaja ning pihiisa Francisco ütleks selle peale , " muigas Juan , " et sa oled ketser . Sa ju süüdistad Jumalat enda patuseks tegemises . " " Ma saan süüdistada ainult iseennast . " Nende tee kahel hobusel viis kiviselt ja kaljuselt rannikult roheliste nõlvadega kaetud sisemaale . Aidann märkas eemalt paari rauakaevandust , mis ta südame magusa valuga täitsid . Nad ratsutasid kiiresti läbi lugar'ite , need olid suurel maalapil põldude ja aasade vahel paiknevad külad , millel puudusid tänavad ja väljakud . Teerajad lõikusid nendes risti-rästi ja ainult Juan suutis leida õige teeotsa , et Compostela poole edasi liikuda . Nad polnud ju enam el Camino'l , mis kulges siit ida pool ega teinud tarbetut põiget Coruñasse . Galicia on ilus , mõtles Aidann , isegi ilusam kui Akvitaania või Antrausch . Ta sai aru , et tal polegi iial kodumaad olnud , ja kui ta peaks oma rännakutel nähtust ühe valima , võiks selleks vabalt saada just Galicia . Galeegid peaksid mauridele mõneti isegi tänulikud olema , jutustas Juan teel , sest nad peatasid Kastiilia kommete ja keele imbumise Galiciasse . Kunagi oli Galicia kuningriik , mis aeg-ajalt liitus tihedamalt Astuuria ja Leóniga , suruti mõnikord alla , kuid oli ka aegu , mil ta oli täiesti sõltumatu . Need olid ammused ajad , mil räägiti nii galeegi kui ladina keelt ning üldiselt olid kõik õnnelikud . Siis tulid maurid esimest korda , oli esimene rekonkista ning vaid Andaluusia ja Córdoba jäid saratseenidele . Sajandeid nautis Galicia oma kuldaega . Palverändurite tee tõi rikkust . Galicia luuletajad ja poeedid levitasid omakeelset kaunist kirjandust üle Hispaania ; selles keeles kõneldi nii Portugalis , Kastiilias , Akvitaanias kui ka Sitsiilias . Samuti Toledo , Leóni , Coimbra ja Lissabon õukondades . Leoni õukonnas olid just Galicia aadlikud need , kes , kasutades kohalike comes'de pidevat rivaalitsemist , " tegid " kuningaid ja lasid siis neid jälle kukutada . Afonso X Tark oli kuningas , kes on meie ajaloos kõige kuulsam . Ta valitses targalt ning luuletas ka ise . Gallego oli poeetide keel ja ladina keel jäi teadlastele , kirikutesse ja kohtutesse . Aga järgnevad valitsejad polnud enam nii targad . Pedro I ja Xoana de Beltranexa toetasid neid kuningaid , kes võimuvõitluses alla jäid ; need Galicia valitsejad ei osanud õigesti pooli valida . Aragon ja Kastiilia ühinesid üheks kuningriigiks ning neelasid alla ka Galicia . Siia saabusid võõrad ülikud ja aadlikud , oli pisisõdasid ja muud rähklemist . Galiciast hakkas kaduma endine õhk ja vaim , selle asemele tekkis kastiilia oma . Aga Isabel ja Fernando kutsusid kõiki sõtta , viima lõpule rekonkistat mauride vastu Cordobas ja Andaluusias . Ka Galicia läks , kuid sõja algus osutus katastroofiks . Cordoba kaliif sõlmis üle mere sultanite ja emiiridega lepingud ning hirmuäratav ja suur laevastik randus Malagas ning Vigos . Maurid tulid lausa parvedena ning alguses oli nende retk edukas . Kuni ehk selle hetkeni , mil ka Santiago de Compostela langes . Kuna linn oli palverännakute tõttu nii kuulsaks saanud ja paavst Aleksander III ta Pühaks Linnaks nimetanud , siis pani see teised Euroopa kristlikud valitsejad tõsiselt järele mõtlema . Paavst kuulutas välja Andaluusia ristisõja . " Miks siis Andaluusia , kui põhjuseks oli Galicia ? " ei saanud Aidann aru . " Mitte ainult Galicia , " seletas Juan . " Santiago haua vallutamine oli kuningatele viimaseks tilgaks karikas . Paavsti bullas seisis - " püha sõda Andaluusias ja mujal Hispaanias märatsevate uskmatute võitmiseks " . Andaluusias oli maure kogu aeg olnud ja Vatikani dokumendid ei hiilga iial geograafiateadmiste poolest . Santiago haud Compostelas oli sümboliks , mis meenutas Püha Haua vabastamist esimeste ristisõdade aegu . Santiagost kõneldi nüüd kui märtrist pärast surma . Inglid ja jumalik juhatus olid toonud ta üle mere , et saada maetud Galicias - nüüd anastasid selle paiga maurid . Kas selleks oli jumalik ettehooldus toonud apostli säilmed vaenlaste käest ära , et need nüüd uuesti uskmatute kätte langeksid ? " Maurid aeti Ibeeriast välja , ühes nendega ka juudid . Juan oli sündinud sõja lõppemise aastal , mil langes uskmatute viimane kants Gibraltaril . Oli võimatu kirjeldada seda rahva vaimustust oma usu võidu üle , rõõmu rekonkistast , vabadusest . Maale jäänud maure hakati väevõimuga oma usku pöörama ; kirik pidas seda tulusamaks kui nende tapmist . Usk peab võitma elus , mitte surmas . Tõsi , ei saadud hakkama inetute kodusõdadeta ; mitme trooni ühteliitmine oli väga ahvatlev ja iga valitseja nägi just enda isikus kõige suuremaid teeneid mauride tagasitõrjumises . Ka erinevad Euroopa valitsejad evisid omi huve ; Aragoni , Andaluusiat , Valenciat ja Kastiiliat õhutati omavahel sõdima , kuid märkimisväärse eduta . Aga miks peaks Galicia mauridele tänulik olema ? Esiteks sai see kuningriik veelgi kuulsamaks ning tema tähtsus pühapaigana tõusis . Koos uute palverändurite massidega tuli ka raha ning rikkus . Teiseks oli võitlus mauride vastu rahvast jälle ühendanud ning mälestus aastatest enne mauride vallutust , kastiillaste valitsemise all , omandas samasuguse võõrvõimu maigu . Ning kohalik aadelkond oli sõjas karastunud . Kastiilia oli sõja järel nõrk . Vana Oarense dünastia viimane esindaja , Juani isa Sisnando lasi end kuningaks kroonida . Teenete eest ristisõjas uskmatute vastu sai ta selleks ka paavsti õnnistuse . Galicia oli jälle kuningriik ja on selleks jäänud , hoolimata üha tihedamatest suhetest Kastiiliaga . Diego mõistab suurepäraselt , et tugeva naabriga on parem häid suhteid hoida . Pealegi on vahepeal tekkinud Uus Maailm . " Ma olen mõelnud , " rääkis Juan , " et milliseks küll oleks võinud kujuneda Ameerika saatus , kui meie rekonkista poleks alguses ebaõnnestunud . Ristisõda kestis ju lõpuks viis aastat ... Kogu vaev ja raha , mis kulus mauride tagasitõrjumisele , võinuks minna hoopis Uue Maailma avastamisele . Me oleksime seal kindlasti palju kiiremini edasi liikunud . Nüüd aga on Uus Maailm üheks põhjuseks , miks meie kuningakojad soovivad ühiselt tegutseda . Mingil moel sattusid kaardid ja teadmised Uuest Maailmast ristisõja käigus Akvitaaniasse , inglased on samuti kolooniaid loomas ; portugallased näikse meie kolooniate vahel liiga sagedalt ringi tiirutavat . " " Seal peaks ju maad kõigile jätkuma ? " arvas Aidann . " Aga mitte kulda . Seda jagub esimestele ja õnnelikele . Aga eks kõigil ole omad ambitsioonid . Meie tahame edasi võidelda oma rekonkistat , sest just nende tunnetega siirduvad laevad üle ookeani . Akvitaania tahab saada suuremaks , kui ta on , et olla parematel positsioonidel võitluses ühtse Prantsuse trooni pärast ; oh , muidugi ihaleb Marcel kogu Prantsusmaad , mitte Akvitaaniat . Vaid minusugused menestrelihinged ihkavad seda maad . Portugal lootis ristisõjast tingitud segaduste tõttu omi valdusi laiendada , sest kulda ei paista seal lõunas eriti leiduvat , nendes maades , kuhu Lissabon on praegu oma pilgu pööranud . Ferdinand on küll liiga hõivatud oma ettevalmistamistustega Paavsti ja Ignacio vastu , kuid temalgi on teatav huvi Uue Maailma vastu ning väidetavalt isegi mõned pärilusvaldused . Inglased on alati mõistatus , ent neid seilab iga aastaga üha rohkem üle ookeani ja nad loovad seal kolooniaid , " selgitas Juan Aidannile maailmapoliitikat . " Ja kuidagi peab seal ka Galicia Juan oma koha leidma . Ja koha Isobelile , mis on Juani jaoks veelgi tähtsam . " Enne Compostela linna läksid teed laiemaks , metsad lõppesid . Linn ise asus künkal , mille ümber ehitatud madal ent paks müür ja katedraali tornid hakkasid juba kaugelt silma . Nad ratsutasid läbi linna ja kuigi prints oli tavalises reisiülikonnas , tunti ta ära , kummardati , hüüti ja lehvitati . Juan vastas peanoogutusega . Aidann oli liiga väsinud , et suuremat ärevust tunda ; ta oli oma elu jooksul paljudesse linnadesse sisenenud ja Sanitago de Compostela ei paistnud nendest esmapilgul suurt erinevat , vahest rohkem oli siin kivist ehitisi ja veidi rohkem ruumi . Läbi räpaste agulite , kitsaste kahekorruseliste majalobudikega ääristet tänavate kesklinna poole ; mõned palverändurite salgad tõmbusid teelt kõrvale , ja siis jõudsid nad suursugusele katedraaliväljakule Obradoirole , linna südamesse . Väljaku ühes otsas kõrgus uhke kahe torniga Santiago katedraal , otse selle vastas seisis punakaspruunidest kividest ehitatud loss Pazo de Raxoi , väljaku lääne- ja idaservas seisid kloostrid . Enamik palverändureid tungles Peregrinose hospitali ees , milles Aidann tundis eksimatult ära Bordeaux' vaestemajaga sarnaneva rajatise . Ent Compostelas ootas teda vastuvõtt kuningapalees . Palee oli katedraali vasaku tiivaga kokku ehitatud . Ilma eriliste kaunistusteta , et katedraalilt mitte pilke eemale tõmmata , mõjuavaldav oma kõrguses ja massiivsuses siiski , kuigi meenutas rohkem kindlust . Juan peatus hetkeks keset väljakut , lasi sellelt pilgul üle käia , otsekui et lõplikult kojujõudmises veenduda . Kahele ratsanikule ei pööranud keegi tähelepanu . " Gelmireze palee , " ütles Juan Aidannile . " Üldiselt peaksin ma seda kohta oma koduks nimetama . Hubane , ent igav . Igal juhul - ole teretulnud ! " Gelmirez polnud just päris selline , milles elavad kuningad põhja pool , ent Galicias oli paljugi teistmoodi . Palee tagumised väravad olid lahti ja Aidann märganud ühtegi valvurit . Nad ratsutasid lossihoovi , kus tallipoiss oli esimene , kes kroonprintsi tervitas . Majakondsed jätkasid oma tavalisi askeldusi , kuid leidsid siiski aega Juanile kummardada . " Lihtsalt käi minu järel ja ära tee millestki välja . Ma katsun leida sulle ulualuse ja riided . Et sa saaksid homme teenistusse asuda . " Seejärel läksid nad kitsast trepist üles , kuni jõudsid puuvõlvidega hämarasse koridori , mille aknad avanesid Obradoiro poole ja mille seinu kaunistasid vanad sõjariistad ja vapid . Koridor ei paistnud kuhugi viivat , sest ristus pidevalt teiste , veel hämaramatega , ning selles labürindis jõudis Juan lõpuks tagasihoidlike mahagoniga kaunistatud uste juurde . " Minu ruumid , " lisas ta seletuseks . " Näib , et mind keegi ei ootagi . " Oodati küll , kuid seda nägi ja kuulis Aidann alles hiljem . Siis , kui ta õppis Galicia õukonna kombeid lähemalt tundma . Aga esimesel nädalal ta peamiselt magas ja puhkas , sest selgus , et Juan tema " teenistust " nii väga ei vajanudki . Ja ega Aidannil polnud ka õiget arusaama , mida üks paaž peaks tegema . Talle leiti väike , kuid siiski aknaga kambrike Juani ruumide läheduses , kambri seinal oli krutsifiks ja nurgas pehme voodi luigesulgedest teki ja padjaga . Selga sai ta kummaliselt kirevad ja ebamugavalt üheksast esemest koosnevad riided ja süüa lasi Juan talle kambrisse tuua . Muidu oleks pidanud ta osalema kõigil lossi söömaaegadel , ootama ukse juures või kõrvalkambris koos teiste paažide ja teenritega , et siis isandate toidujäänuseid maitsta . Tema teenistuse finantsiline pool korraldati nii , et Juan pani Aidanni varanduse juut Abelardo panka , mis selle omaniku rahvusest hoolimata talletas mitme tähtsa õukonnategelase sääste ja neile aeg-ajalt tukateid juurde kasvatas . Ühe tukati sai Aidann nädalapalgaks Juani poolt , mille võinuks siis linna trahterites teiste paažidega teenistusest vabal ajal maha juua . Näiteks . Gelmires sai ta koduks , Obradoiro kivine , kettidega piiratud ja alati inimesi täis väljak koduõueks . Kivine Compostela linn , milles tähevälja ei meenutanud küll enam miski , võttis Aidanni hästi vastu , nagu on ta teinud kõikide palveränduritega juba sajandeid . Üldiselt valitses õukonnas vaikne hooaeg ; jõulud , uusaasta ja kolmekuningapäev olid peetud . Ja palverändurid ei kippunud talvel Compostelasse tulema , kuigi Aidanni meelest oli neid külluses . " Oota kevadeni ja sa näed , mis siis juhtub , " naeris Juan selle peale . Lähenemas olid lihavõtted - Semana Santa - mida siin tähistati suurejooneliste protsessioonidega ja mis märkisid ühtlasi ka palverändurite massilise saabumise aega . Maipidu - Feria del Ganado - on järgmine aeg , seletas Juan , millal siin midagi huvitavat juhtub . Kümme päeva pidutsetakse ja linna voorib kokku rohkesti koomuskitegijaid ja menestrele . Aegapidi hakkas Aidann lossis iseseisvalt liikuma , tutvusi looma ja Juani ülesandeid täitma . Vahepeal käisid nad Juaniga linnas ja linnalähedastes lossides . Ühes neist oli ka paari talvist kuud veetmas kuningas Diego . Gelmirez tundus ka kuninga jaoks liialt kõle ja igav . Maal oli hea jahti pidada ja külalisi vastu võtta . Aga neid saabus Galiciasse sel talvel palju . Peamiselt olid need saatkonnad teiste Hispaania valitsejate juurest , kaupmehed , pankurid , sõjaväelased . Tihti toimusid pikad nõupidamised ; edasi suundusid külalised Coruñasse , kuhu koondus laevastik , mille ülesehitamist Juan Compostelast juhtis . Lautot või vihueelat võttis Juan nüüd harvemini kätte , kui maakaarti või paberirulli avastusretkest osavõtjate privileegidega . Tihti oli ta õhtuti siiski nii väsinud , et ainult pillimäng suutis teda turgutada . Aga oma vihueelat sõrmitses Juan erilise hellusega , laulis Isobelist ja ohkas , et saadaks oma armastatule kirju , kui naine vaid lugeda oskaks . Coruña jäi küll vaid neljateistkümne leegua kaugusele ja paar korda leidis Juan aegagi , et sinna sõita - ikka siis , kui oskas end tähtsate toimetustega laevastiku juures välja vabandada . Laevatamisest ta suurt midagi ei teadnud ja kogu ettevõtmise meresõitu puutuv külg lasus admiral Rodrigo Garcia del Arroyali õlul . " Kas Isobel ei võiks siin linnas elada ? " küsis Aidann Juanilt . " Compostelas saaks see ruttu teatavaks , " ohkas prints . " Ega see muidu minu renomeele enam ei mõju , eks sa oled isegi kuulnud neid jutte , mida minust räägitakse , aga Isobel ootab last . Teatavatel tingimustel võib mõni mees seda lapsukest võimaliku troonipärijana vaadata . Teiseks saabub minu kihlatu Celeste lähipäevil Compostelasse . Kui saab teatavaks , et kihlatud prints peab linnas armukest , pealegi veel mauri soost , ja ootab ka last , põhjustab selline asi isegi meie õukonnas kenakese skandaali . Saa aru , Aidann , ma pean mõtlema riiklikult ... Celeste isa tukatid on armaada jaoks liig tähtsad . " " Ja armaada sinule , et Isobel Uude Maailma toimetada ? " " Vaata , et sa seda kellelegi ei ütle , " muigas Juan . " Aga Uuel Maailmal võib meie jaoks olla uus võimalus . Minu , Isobeli ja Bermudo jaoks . " " Bermudo ? " " Bermudo saab minu poja nimeks . " " Sa tead , et see on poeg ? " " Nii Isobel mulle lubas . Ja tead , ma usun teda . " Celeste Maria Beatrixe Lucinda y Arias Soares de Payva saabus Gelmireze paleesse oma isa lossist ühel päikesepaistelisel veebruaripäeval kolme tõlla , kolme kutsari , nelja kammerneitsi , ühe koduõpetaja ja kahe meesteenri saatel . Ta asus elama oma tulevase abikaasa juurde , õieti palee teise otsa , ja Juan oli sel päeval iseäranis ärevil . Niisuguse asjakorralduse mõte oli selles , et tulevane kroonprintsi abikaasa saaks õukonnaelu ja kommetega harjuda . Küllap oli ka muid kavatsusi , nagu Aidann tahtmatult teada sai . Kuna tema peremees ja sõber sel päeval eriti poisi teeneid ei vajanud , hulkus Aidann palees ringi ja uuendas ning lõi tutvusi kohaliku rahvaga , kes tegelikult kaugelt tulnud paažile üldsegi mitte kurja pilguga ei vaadanud . Mõne omavanusega oli Aidann juba sõbrakski saanud ja üritanud vahel lossihoovis don Ramóni õpetust jagada . Paraku tundsid Galicia teenripoisid seda kunsti temast hulga paremini , mille tunnistuseks olid sinised laigud ta kätel . Juan laskis teda hüüda lihtsalt Aidanniks , kes on pärit kusagilt põhjapoolsest Burgundiast . Nad leppisid kokku , et poiss on krahv de Gunardini poeg , kes suviti trubaduurina ringi rändas . Tal on näiteks pärusmaad kusagil Burgundias , ent üks armulugu sundis teda sealt lahkuma . Lihtsalt kui keegi küsima juhtub . " Sa oled ju näitleja , " veenis Juan , " küllap sa suudad midagi välja mõelda ja veenvalt esineda . " Aidann oli avastanud ühe panipaiga moodi hämara kambri , mille tagumises nurgas , eesriide taga hoiti muusikariistu - tõsi , enamik neist olid häälest ära ja katkised , kuid seal oli ka paar kirstu , millest ta leidis koomuskitegemise vahendeid . Lootusetult ohates oli ta just käest pannud psalteeriumi ja fiidli , masenduses läks sama teed ka üks lõhkine lauto , mis pärines ilmselt Cordobast , sest oli mauride töö . Veel praegugi nimetas Juan seda pilli araabiakeelse nimega al-aoud , ehkki teisel pool Püreneesid kutsuti seda lautoks . Suurem saal , mis oli panipaigast eraldatud vaid sametriidega kaetud uksega , oli ilmselt määratud sellelaadsete etenduste läbiviimiseks . Aidann tuhlas parasjagu kirstus - oli leidnud sealt " imerõngad " , mis otsekui imeväel vaataja silme all üksteisest eralduvad ja siis jälle ahelasse jäävad , kui vilunud mustkunstnik mõistab vaatajale sellise mulje jätta - ja samal hetkel kuulis ta kõrvalsaalist hääli . Õieti olid inimesed sinna sisenenud tunduvalt varem , kuid ta polnud seda oma õhinas kuulnudki . Panipaigast pääses välja ainult suure saali kaudu , ja kui ta hääli kuuldes pead murdma hakkas , et mida peaks nüüd tegema , avanes saali viiv uks ja keegi tuli sisse . Aidann kergitas eesriiet ja märkas oma üllatuseks , et see oli keegi Celeste kammerneitsidest , keda ta oli näinud hommikul tõllast väljuvat . Neiu astus kambrisse , leidis ühe tooli , tõmbas selle siis ukse juurde , mille vastu surus ka oma kõrva ja jäi pinevil ilmega istuma . Nii pingsat kuulatamist polekski vaja olnud , sest Juani hääl kostis ka niigi läbi õhukeste seinte kambrisse . Aidann jäi seisma ega osanud õieti midagi teha . Kammerneitsi pööras poisi kerge köhatuse peale ehmunult pead , ta silmad läksid suureks ja siis ta naeratas kavalalt , viipas Aidannile ja pani sõrme hoiatavalt suule . Aidann astus talle lähemale , kehitas õlgu , ent järgis ometi hoiatust . Ta kükitas ning vaatas imestunult neiule otsa . Too pilgutas silma ja manas näole kaval-süüdlasliku ilme . " Ma arvan , " kõlas hääl saalist , mis ilmselt pidi kuuluma Celestele , " et kutsudes mind siia , sellesse anonüümsesse saali , mitte oma ruumidesse , aulik don Juan , tegite te mulle selle juba piisavalt selgeks . Teil ei pruugi vabandada või õieti vabanduste väljamõtlemise peale oma aega kulutada . Ka meie mõisas , kuigi see asub õukonnast kaugel kolkas , oleme kuulnud teie seiklustest ning hoolimata minu isa kinnitusest , et abielus prints Juan on midagi muud kui südametemurdja don Juan , kellest räägitakse isegi legende , näen ma teie silmadest tõtt . Te ei armasta mind . " " Oh milleks küll rääkida selliseid sõnu , " kuulis Aidann oma isandat ütlemas ja taipas kohe , et Juan on parasjagu segaduses ega ole oma hommikusest kohmetusest õieti üle saanud . " Olgu Santiago mulle tunnistajaks , et minu huulilt pole libisenud ühtegi sõna , mis oleks teile andnud ainet solvumiseks . " " Ei , mitte sõnadega , " vastas kurblik naisehääl , " vaid pigem nende puudumisega . Ja mis puutub huultesse , siis tean ma veel mõnda viisi nende kasutamiseks , peale sõnade lausumise . " " Kas oleksin ma võinud iial loota , et te mulle sellise etteheite teete ? " " Meelitaja ! Kuid parema meelega oleksin ma neid meelitusi kuulnud oma tulevase abikaasa ruumides . " " Jällegi heidate te mulle ette minu ausameelsust ja lugupidamist teie isiku vastu ! Preester ja altar - ja üks aasta , mille lõppu , ma usun , ma teist veelgi suurema innuga ootan - pole veel oma tööd teinud . Me pole abielus , mu kalleim Celeste , ja me oleme vaid kaks korda kohtunud , mis lihtsalt ei luba ... " " Oh , jätke ! " hüüatas naine ja Aidann tundis , et Celeste võitleb pisaratega . " Ärge keerutage ega varjake oma mõtteid selle ilukõne taha . Kogu tee Payvast siia mõtlesin ma meie kohtumishetke peale , kujutasin seda endale ette , unistasin , lootsin . Ja kui ma tõesti ei söandanud loota tormilist kallistust lossihoovis , siis vähemalt naeratust teie näol ja mingitki märki , et teie mind sama läbematult ootasite . Aga mida ma tõesti ei uskunud , oli see peanoogutus - külm ja jahe , nagu poleks te vastu võtnud oma abikaasat , vaid maksukogujat ! " Toaneitsi surus naerukihistuse kurku tagasi ja kattis suu käega . Ta vaatas Aidanni poole ja pilgutas veel kord lõbusalt silma . " Läheb huvitavaks , " sosistas ta vaevukuuldavalt . Aidann noogutas juhmilt . " Tulevast abikaasat , " rõhutas don Juan teisel pool seina . " Tulevast ! Kas siis tulevane abikaasa polegi ära teeninud viivu tähelepanu ja ühe sooja naeratuse ? " " Minu asjatoimetused ... armaada , ma olen ... " " Te olete salakaval ja ei armasta mind mitte põrmugi ! " " Ma ei ole seda öelnud , Celeste ! " " Te pole öelnud , et armastate mind . " " Lubage öelda , et ma oleksin väga pettunud , kui teie noomitused oleksid esitatud mitte nii suure kirglikkusega , kui loen praegu teie silmadest , mu kalleim Celeste . Kuid ikkagi ei suuda ma leida endas julgust teid kohelda muudmoodi kui kõige aupaklikumal moel ja ... " " Lõpetage , " ohkas naine . " Oh , ma palun teid , lõpetage see ilukõne , mida te olete kindlasti mõnest raamatust lugenud . Ärge peituge preestri ja altari taha ning ärge arvake , et ma ei tunne õukonnakombeid . Õieti nende puudumist . Meil , Payvas , võiksin ma selliseid sõnu uskuda , kuid mitte siin , Gelmirezes . Öelge otse , et teie kambri asemel ootab mind ees hüljatu põli ja naeruvääristavad kuulujutud juba enne abielu petetud naisest . Te armastate kedagi teist , don Juan . " Viivuks valitses saalis vaikus . Aidann kuulis , kuidas prints ringi kõndis . " Ma pole tahtnud teile kurvastamiseks põhjust anda , " ütles Juan lõpuks . " Ja kindlasti ei taha ma , et te satuksite mingisuguste kuulujuttude märklauaks . Igaüks , kes julgeb öelda midagi halvustavat minu tulevase abikaasa kohta , peab solvangu duellil verega maha pesema . " " Miks te mind nimetate kogu aeg tulevaseks abikaasaks , Juan ? Miks te poete formaalsuste taha ? Kas te tahate mind uskuma panna , et siin palees on kas või üks inimene , kes vaataks viltu sellele , kui te kohtleksite mind oma praeguse abikaasana ? " " Ma kinnitan teile , et ... " " Ärge kinnitage ! " sõnas naine . " Ärge väitke , ärge seletage , ärge lubage ! Miks te sunnite mind end alandama ? Miks te sunnite mind ütlema , et ma armastan teid , Juan ? Aga kui tahate seda kuulda , siis siin see on : ma armastan teid , ma igatsesin teid ja ma unistan ainult teist . Ma olen naine ja mul on seda raske öelda , kuid ma olen naine ja ma armastan teid ning see teeb selle ütlemise kergeks . Ma pole neid sõnu iialgi varem kellelegi öelnud . Ma olen siin , teie kihlatu ja teie oma . Te teate , kust mind leida , kui teil peaks selleks vaid soovi olema . " Celeste tõusis , sest Aidann kuulis tooli naksumist ja kergeid tippivaid samme . Kohe aga sööstsid paigalt tema isanda saapad . " Oodake , Celeste , oh , ma palun teid , oodake ! " Mõnda aega oli kõik vaikne . Siis : " Ka oma kõige julgemates unenägudes poleks ma söandanud seda loota . Te olete olnud minu jaoks midagi kõrget ja kättesaamatut ... Olen teist laulnud ja unistanud ... " " Trubaduurid unistavad ja laulavad . Printsid aga ei peleta kihlatuid oma ruumidest eemale . " " Nad on teie päralt , Celeste . Ainult ja alati . Kui ainult edasilükkamatud asjatoimetused ei sunniks mind täna La Coruñasse lahkuma . " Hommikul ei olnud Juanil veel neid " edasilükkamatuid asjatoimetusi " , teadis Aidann . " Ma mõistan , " ütles Celeste väga vaikselt . " Ja ma pole lootnud , et te minu pärast oma riiklikud asjad kõrvale jätate . Olen ainult lootnud , et mind koheldakse Gelmirezes naisena . Naisena , kes armastab . " " Liigutav , kas pole ? " sosistas toaneitsi . " Püha neitsike , kui ilusasti ta räägib . " " Ka Gelmirezes on mees , kes armastab , " ütles Juan . " Kinnitan seda teile ... " " Ärge kinnitage . Te ei pea mulle midagi kinnitama . Lihtsalt öelge üksainus sõna ja suudelge mind . " Jälle polnud mõnda aega midagi kuulda , peale toaneitsi ohete muidugi . " Ma pean nüüd tõesti minema , " kostis siis segaduses Juani pomin , " andestage mulle veel kord , Celeste , minu ebaviisakus . " " Tuhat korda olen nõus teile andestama , mu kallis . Tuhat korda . Teie ruumides . " " Nad on teie päralt . " " Meie päralt , ma loodan . Ehk siis räägite mulle ka oma kõige julgematest unistustest , Juan ? " " Unistused ... Oh , unistused . Te unustate , kauneim Celeste , et oma südames olen ma trubaduur . Teda eelistan ma ihata kaua ja kaugelt , kui mõnelt teiselt oma tahtmist saada . Nii olen oma südames lubanud . " " On see tõesti tõsi ? " Vastuseks ei kostnud enam sõnad , vaid riiete sahin ja ohked . " Hüvasti , Juan , mu südamekallim ! " " Hüvasti , mu jumalanna . " Uks kääksatas ja sammud läksid saalist välja . Aidann ja toaneitsi jäid panipaika kahekesi . Tüdruk pühkis silmist pisara ja naeratas . Kuigi oli hämar , suutis Aidann seletada tema heledaid juukseid , mis olid mitmesse patsi punutud ja siis pea kohale kokku olid sõlmatud , väikest nöbinina , kauneid ja peeneid näojooni . " Sa oled don Juani paaž , eks ole ? " küsis tüdruk . " Ma nägin sind hommikul . " Aidann noogutas kohmetult . Võõra ja ilmselt küllaltki saladuslikku iseloomu kandnud jutuajamise pealtkuulamine , tahtlikult sealjuures , ei paistnud tüdrukut sugugi häirivat . Aidann aga tundis end ebamugavalt , süüdlasena . Kindlasti oleks Juan talle usaldanud , millest ta oma mõrsjaga kõneles , ent Aidann ei oleks mõistnud selle teadmisega midagi peale hakata . " Ma lipsasin siia enne oma emandat sisse , ta arvab , et ma olen meie ruumides . Aga ma teadsin , kus nad pidid vestlema , sellepärast ma tulingi . Mis su nimi on ? " vuristas tüdruk kiiresti , pidevalt Aidanni uurivalt silmitsedes . " Aidann de Gunardin . " " Hoo ! Sul on loss ? " " Ma olen põhjast , Burgundiast ... " " Ja sul on seal loss ? " Aidann polnud Gelmirezes veel nii otsese küsitlusrünnaku alla sattunud . Tüdruku otsekohesus ja kiired küsimused tegid ta esialgu relvituks , ent ta kogus end , tuletades meelde Juani sõnu , et on lõpeks näitleja ja peab oskama sellistest olukordadest välja keerutada . Miskipärast ei tahtnud ta aga neiule , kellega just oli kohtunud , valetada . " Mul oli ... " kogeles ta siis . " Mul oli ... valdus . " Ta ei lisanud , et sel oli neli ratast , see oli liikuv ja mitte päriselt tema oma . " Sellega juhtus midagi ? Põletati maha ? " Tüdruku suurtest silmadest peegeldus kaastunne . " Noh , mitte päriselt , aga ma kaotasin selle , " nõustus Aidann ja jätkas , nüüd juba enesekindlamana . " Minu isa Gunardin tapeti kokkupõrke käigus Vahimeeste ja keisri jõududega . Ta oli neile teele ette jäänud ning Vahimehed ei tunne armu . Ma pidin põgenema . Õnneks oli mul raha . " " Sa oled rikas ? " " Meie suguvõsal olid mõned õnnestunud äritehingud Van Broughtenitega Alam-Antrauschis - sa muidugi tead neid ? " Neiu raputas kiiresti pead . " Nii et sa oled siis põgenev burgundlane . Kui huvitav ! " Aidann kehitas õlgu . Võimalikult ükskõikselt . " Sa räägid jah veidi imelikult , ma tundsin kohe ära , et sa oled kas Burgundiast või kuskilt sealt . Mina olen Ursula ja Püha Ursula on minu kaitsepühak . Kas sa tead , kes oli Püha Ursula ? " " Teda austatakse vist Kölni kandis ? " üritas Aidann meelde tuletada . " Jah . Minu isa oli ristisõdija ja jäigi peale sõja lõppu Galiciasse , kuigi oli sündinud Kölni lähedal . Kuule , kas sa oled siin ammu ? " " Mõni kuu . " " Siis oleme me mõlemad uued . Ma pean nüüd tagasi minema , emand hakkab mind otsima . Oh , mu süda nutab verd , kui ma vaid mõtlen , kuidas ta sinu isanda pärast kannatab . Ta niiiiii-väga armastab teda , ja Santa Cecilie nimel , see on ebaõigalne , kuidas sinu isand minu Celestesse suhtub . Aga minu emand on kaval ja enda oma nii lihtsalt käest ei anna . Räägitakse , et don Juan olla suur võrgutaja , aga nägid , kuidas minu Celeste ta lõpuks ära võitis ? " " Ei näinud , " tunnistas Aidann ausalt . " Noh , kuulsid igatahes . Mina ka ei näinud ... Sellest on kahju , eks ? Küll oleks tahtnud näha , kuidas nad suudlevad . Räägitakse , et don Juan on Galicias kõige parem suudleja . " " Võib-olla , " kehitas Aidann õlgu . " Ma tõesti ei oska öelda . " " Küll ma Celeste käest kuulen , ta räägib mulle tavaliselt kõik ära . Aga parem on ikka oma silmaga näha kui kõrvaga kuulda . " Ursula kuulatas korraks pinevalt , kõik paistis kõrvalsaalis vaikne olevat . Ta pani käe ukselingile ja silmitses veel korraks Aidanni . " Kahju , et ma minema pean ... Aga me kindlasti hakkame nüüd sagedamini kohtuma . Sa kindlasti räägid ju mulle oma põgenemistest , eks ? See on nii hirmus põnev ! Ma ei tunne siin lossis peale sinu veel kedagi . " Tüdruk itsitas korraks , võttis siis tõsise ja kurbliku poosi . " Te teate , kust mind leida , kui teil vaid selleks soovi peaks olema , " ütles ta oma emanda väärikat ja nukrat tooni järele aimates . " Nii et tule mind vaatama , Aidann de Gunardin . Mis see sul käes on ? " " Vana vihueela . Mõtlesin , et äkki mõni meister oskaks seda parandada , ma prooviksin siis seda mängima õppida . " " Äkki mõni meister oskaks , prooviks ... " osatas tüdruk . " Kas sa oledki selline ? " " Milline ? " " Selline kohmetu ja abitu ? Sa ütle parem , et sa tuled mu akende alla õhtul vihueelat mängima ... Ma arvasin küll , et Galicia õukonnas on julgemad kombed . " " Ma ei ole siin ju kaua olnud . " " Me peame siis koos õppima ja harjuma . Hea küll , Aidann , ma lippan nüüd . " Ursula sirutas poisile käe . Aidann tahtis seda esialgu raputada , kuid neiu hoidis kätt kuidagi lõdvalt rippu ja poiss ei osanud sellega midagi peale hakata . Ta võttis siiski tüdruku pehmed ja siidised sõrmed pihku ja hoidis neid segaduses . " Noh , kummarda nüüd ja suudle mu kätt ! " nõudis tüdruk . " Kas sa ei tea , kuidas peab õukonnas käituma ? Mida teile seal Burgundia lossides küll õpetatakse ? Või muidugi kui sulle ei kõlba lihtsa toaneitsi kätt suudelda , siis pole vaja . Ära tule ka mu akna alla pilli mängima . Küllap ma leian mõne teise paaži , kes oskab daamide vastu viisakam olla . " Aidann sai aru , et teda taheti solvata , ja ta surus huuled tüdruku sõrmenukkidele . " Ihhii , " kiljatas Ursula . " Ära kõdista , miks sa imed niimoodi ? Sa pead ju lihtsalt huultega mu kätt puudutama ja ongi kõik . " Aidann lasi käe lahti . " Kuule , " ütles ta tõrksalt , " sa ju tahtsid , et ma su kätt suudleksin ja seda ma tegingi . " " Sa siis suudled alati niimoodi või ? " kergitas tüdruk kulme . Naeratas ja astus sammukese Aidannile lähemale . " Aga mina suudlen vaat niimoodi ... " Ja enne kui poiss arugi sai , tundis ta oma põsel viivuks niiskeid huuli , mis surusid sinna maheda , ent millestki kõneleva suudluse . " Mu aknad on Celeste omadest vasakul , kohe läänetorni kõrval , " sosistas Ursula . " Ja ära tuleta meelde , kes oli Püha Ursula ! " ning ta tuhiseski uksest välja enne , kui Aidann jõudis küsida , et mis kasu peaks tal olema akendest , sest vana ja katkise vihueela tinistamine - tema puudulike oskuste juures veel eriti - ei tundunud talle kõige asjakohasema tegevusena . Kohtumine Celeste elavaloomulise kammerneitsiga , kellel paistis Galicia õukonnaelust palju rohkem aimu olevat kui Aidannil , tuletas poisile jälle Grethelit meelde . Mitte et ta tüdrukut kunagi unustanud oleks , ent korraga hoomas ta , et õukonnaelul võib talle võrdlemisi palju pakkuda olla . Kui ta mööda koridori Juani ruumide poole astus , tundis Aidann , et ta pea pööritab ja jalad on kuidagi nõrgad . Ta otsustas , et hoiab peremehe eest vahejuhtumi ja oma tahtmatu pealtkuulamise salajas . Kuid midagi kasulikku oli ta siinse kõrgema seltskonna elust ometi kõrva taha pannud . Ning hakkas ühtlasi mõistma , et don Juan polnud siin ainus , kelle südame oli menestreli elu liiga suureks teinud . Ta leidis Juani voodil lamasklemas ja poolkinniste silmadega lautot sõrmitsemas . Poolik veinikann lebas ta ees . " Oh , kui ta ainult nii põrgulikult ilus ei oleks , " ohkas Juan , kui Aidann teda kõnetas . " Kui ta ainult poleks nii meeletult ilus . " XXV Preester de las Casas Ursulat nägi Aidann nüüd tõepoolest sageli . Tavaliselt saatis neiu oma emandat lossis ja aias jalutuskäikudel , viibis tema kõrval õhtustel pidusöökidel , ballidel ja kontsertidel , mida nüüd , kui Celeste Gelmirezes asus , korraldati sagedamini . Ka kuningas Diego naasis pealinna ; üha rohkem sattus Santiago de Compostelasse muidki tähtsaid ametimehi mujalt Hispaania õukondadest . Käisid ka mehed , kes olid juba viibinud Uues Maailmas - meresõitjad , seiklejad , konkistadoorid . Nad kuulati ära , jagati ülesandeid , saadeti maale uusi jõude värbama . Õhtuste ürituste ajal oli Aidann Juani kõrval ja nautis isegi oma rolli - olla kroonprintsi lemmikpaaž ja nagu paljudele ka näis , usaldusisik . Ta tundis , et tema tähtsus õukonnas kasvas . Mitte et talle ülikud kummardusi oleks teinud või kingitusi toonud , ent mingi austuse oreool lehvis õhus . Ta tunnetas seda eelkõige teiste paažide juuresolekul , mõistis seda köögist , kus tema käest alati uuriti , kas ja kuidas printsile road olid maitsenud , adus küsimustest tema isanda tervise ja tuju kohta . Juani hõivatuse tõttu nõupidamistega oli Aidann tihti see , kelle käest küsiti tema isanda päevaplaanide ja vaba aja kohta . Mõni majakondne poetas kellegi kaitseks või soovituseks Aidanni kuuldes hea sõna - et minu hea sõber don Hernandéz see-ja-see peaks kindlasti armaadaga Uude Maailma kaasa minema ja kindlasti veidi väärikama koha saama . Näiteks leitnandi koha lipulaeval . Või vastupidi : üha rohkem kuulis Aidann , et see või teine mees ei väärivat üldse oma üleliiase ahnuse , halbade kommete või vähese julguse pärast arvamist kuningliku laevastiku koosseisu . Kui mõni ütlus Aidannile hästi meelde jäi , kandis ta selle Juanile ette ja tavaliselt vastas mees , et ta võiks seda sorti vihjed tähelepanuta jätta . Muidu täitis Aidann Juani lihtsamaid korraldusi - lippas ringi , viis kirju ja tõi vastuseid , teatas talli , millal tuleb kroonprintsile hobused ette anda , käis pangas Abelardoga rahaasju ajamas , relvaseppade ja teiste meistrimeeste juures ning muud seesugust . Ta tundis oma tähtsust ja nautis tööd . Lõppude lõpuks oli ta nüüd vajalik ja askeldamine aitas muremõtteid eemale peletada . Ta mõtles Grethelist tihti , iseäranis siis , kui nägi Ursulat , kes talle alati silma pilgutas ja mõnikord isegi nii , et poisil külm jutt üle selja jooksis . Ursula oli lõbus ja elava loomuga ning paistis endast vaid veidi nooremale emandale rohkem seltsidaami kui teenija eest olevat . Tihti nägi Aidann neid usalduslikult lobisemas ja itsitamas . Kuid üldiselt oli Celeste kurvameelne ja tema meelt ei suutnud lohutada ka rohkearvulised peod ja ballid , mida lossis peeti . Gelmirezes esinesid menestrelid ja ka koomuskitegijad . Aidann seletas Juanile trikke , mida nood tegid ja ühmas tihti põlglikult , et see või teine asi on tehtud labaselt ja teadjale silmale kohe läbinähtav . Lossis oli oma alaline trupp , kes etendusi andis ; peamiselt olid need rahvalikul ainesel lõbusad ja kurvad lood karjustest ja nende armastusest , tihti ka naljakad jandid või siis stseenid ristisõdijate elust ja võitlusest . Ühel ballil , kus viibisid külalised Kastiilia kuninga juurest , võttis ka Juan lauto , mängis ja laulis kaks imekaunist laulu . Ta ütles , et pühendab need kõrgeaulisele ja kõige vooruslikumale Celestele , kuigi Aidann teadis , kellele mees sisimas mõtles . Aidann ise palus Juanilt samuti luba ühel õhtul silmamoondustega üles astuda . Juan oli rõõmuga nõus , lisades , et Pariisi - või hoidku jumal ! Aacheni - õukonnas oleks see mõeldamatu . Liialt ranged on sealsed tavad ja kombed Galiciaga võrreldes . Prints , kelle paaž teeb pajatsitrikke , kaotab kohe lugupidamise . Aidann teenis tormilise aplausi ja kübaratäie tukateid , kuigi sooritas ainult paar lihtsamat trikki panipaigast leitud vanade koomuskiriistadega - võlus kinni ja lahti rõngaid ja münte pealtvaatajate kraedesse , tegi paar imesõlme , kaotas ühe donna prossi riidetükkide vahele , mis pärast imelisel kombel hoopis tema abikaasa kübarast leiti . Gunard oleks kindlasti näinud , kui palju poiss sealjuures tegelikult valesti tegi , ehk arvanud , et Aidannil on veel vara iseseisvalt üles astuda , ja teda kohmakuse eest hurjutanud . Aga ometi oli Aidann siin täitmas ühte Gunardi unistust - saamas õukonna võlukunstnikuks . Ta mõtles sageli ka Gunardile , püüdis mõistatada , mis tema kasuisast on saanud ja ikka jõudis ta järeldusele , et too peab surnud olema . Tal polnud küll aimu , kes võis olla see salapärane Gretheli röövija , kuid just seda meest ta kahtlustas . Mustkunstietendus suurendas tema populaarsust Gelmirezes veelgi ja paistis , et eriti Ursula silmis . Just tüdruk oli plaksutanud talle kõige vaimustunumalt ja saatnud isegi õhusuudluse . Vahel leidis Aidann end luusimas duena Celeste ruumide uste ees või vabal hetkel tema toaneitside akende alt mööda jalutamas . Kui toaneitsi on oma emanda seltskonnas , ei tohi teda tülitada - sedavõrd järgiti kombeid isegi Galicias . Ursulal ei paistnud olevat toimetusi nii palju kui Aidannil ja seepärast viibiski ta peaasjalikult oma emanda seltskonnas . Tegelikult saigi Aidann Ursulaga kõnelda enamasti pilkude keeles ja ajapikku hakkas ta sedagi keelt paremini mõistma . Celeste ööbis endiselt oma ruumides , sest Juan suutis ikka leida põhjusi ja vabandusi - korraldades nõupidamisi , mis kestsid poole ööni , kutsus oma ruumidesse külalisi ja katsus leida võimalikult palju asjatoimetusi Gelmirezest väljas . Tihti käis ta ka Coruñas ning naasis alati nukramana , kui oli sinna läinud . Mõnikord juhtus ka Aidann mõne kõneluse või kohtumise juures viibima , valas tähtsatele meestele kannust veini või kandis puuvilju ette . Mõnikord palus Juan tal aga lihtsalt läheduses olla ja kuulata . " Kui sa tuled minuga Uude Maailma , siis läheb sul neid teadmisi tarvis , " lisas kroonprints . Nii nägigi Aidann rohkesti kõrgeid isandaid , kes olid Ameerikatest Hispaaniasse saabunud . Varsti õppis ta neid hõlpsamalt eristama . Saabunud kandsid lihtsamaid rõivaid , polnud nii kirevalt ja moekalt ehitud , olid karmima ja südikama pilguga , näost pruuniks põlenud ja tahumatumate kommetega . Enamasti olid nad väikeaadlikud ja sõjamehed , kes esitasid aruandeid Uue Maailma oludest ja sõdadest . Nad tulid kas Kastiiliast , kui nad olid sealt pärit ja nende laevad Sevillas maabunud , või siis kohalikud galeegid , kelle laev seisis Vigos või Coruñas . Tihti kogunesid õukondlased ja teenrid Gelmirezes akende juurde , kui mõni järjekordne kolonist või konkistadoor saabus , ja seda nende orjade pärast . Tavaliselt olid need neegrid Guineast , keda Aafrika rannikult metslaste ülikute käest pudi-padi eest osteti ja Uude Maailma tööle saadeti . Nad olid süsimustad , lehkasid juba kaugelt kasimatuse järele , mis nende isandate sõnutsi ei tulnud siiski pesematusest , vaid nende inimeseloomadega käib hais lihtsalt kaasas . Palees ei suudetud ära imestada , kuidas küll konkistadoorid selle lehaga harjuvad . Aga neile vastati , et Uues Maailmas harjub nii mitmegi uue ja kohutava asjaga , mida Hispaanias ettegi ei kujutata . Konkistadooride orje kutsuti nende nahavärvi tõttu neegriteks ja nii mõnedki palees kahtlesid , kas isandate sõnad puhtusepidamisest vastavad ikka tõele , sest kohta , kus oma ihuvajadusi leevendada , orjad eriti ei valinud . Sestap kihutati neid aeg-ajalt hoovist välja tänavale . Liikusid ka kuuldused , et Uue Maailma kolonistid ostavad meelsasti naisorje ja saavad nendega lapsi . Viimast ei tahtnud lossirahvas kuigivõrd uskuda . Üks Uuest Maailmast saabunud isand aga torkas iseäranis silma , sest tema tõi kaasa metslasi , kes ei paistnud olevat tema orjad , vaid täisõigustes teenrid . Need polnud neegrid , vaid kummaliste näojoontega pronksikarva mehed , lühikest kasvu ja süsimustade sirgete juustega . Nad kandsid - erinevalt neegritest kes olid koormakandjaina kõige lihtsamates ürpides - korralikke rõivaid ja rääkisid ka kastiilia keelt . Nagu hiljem selgus , oli nende isand nad ka ristida lasknud ja ei kohelnud neid sugugi halvemini kui paleeaadlikud oma teenreid . See isand oli Bartoloméo de las Casas , preester , kelle välimus ja käitumine tuletasid kõige vähem meelde pühameest ja kelle nimi meenutas Aidannile Võluteatri jänest . Ta oli loomuliku palja pealaega , kullinäoga , kiitsakas ja sitke kehaehitusega keskeas mees , kes astus väga pikkade sammudega ja rääkis alati väga valjul häälel . Gelmirezesse saabus ta Valladolidist , kus tal oli - nagu räägiti - väga kindel seljatagune ja tugev toetus . Just Kastiilia kuningas soovitaski Juanil isa de las Casasega vestelda , edastada talle omad soovituskirjad ja nõu anda . Selgus , et de las Casas läheb Uude Maailma tagasi kevadel koos kroonprints don Juaniga ja ka kuningas Diego arvates on just see preester tema venna üks paremaid nõuandjaid . Juan kutsus ka Aidanni oma ruumidesse , lasi talle veini valada ning ukse juures istudes kõike tähele panna . Samuti nõudis ta , et keegi ei tülitaks teda selle tähtsa jutuajamise juures . Ainult kuningas ise või kõrgeauline Celeste võisid ta kohtumisest eemale tõmmata . Isa de las Casas ei laskunud pikkadesse viisakustiraadidesse , vaid läks kohe asja juurde . Ta teatas Juanile lühidalt , et tal on väga hea meel , et just kroonprints on valitud Hispaania valduste tugevdajaks Ameerikas , sest tegu on haritud mehega , kes suudab sealsetele metsikustele piiri panna . Jumala nime ei võtnud las Casas kuigi tihti suhu , üldse rääkis ta lühikeste ja täpsete lausetega ning tema toonis puudus alandlikkus , pigem kõlasid tema ettepanekud nõudmistena ja ta ei unustanud pidevalt mainimast , et Valladolidi õukonnas on need kõik heaks kiidetud . Jutt käis põllutöö ja kaevandamiste korraldamisest tulevastes valdustes , õieti inimestest , keda seal kasutada . Las Casas osutus suureks pärismaalaste sõbraks ning nõudis nendele " õnnetutele , ent taibukatele jumalaloomadele " paremat kohtlemist . Küsimuse iva seisnes selles , et see alguses juristina Uude Maailma rännanud mees , kes andis seal preestrivande - sest just niimoodi võis ta enda meelest rohkem kasu tuua ja lähemale jõuda ülesandele , mille Jumal oli talle peale pannud - oli lausa raevunud hispaanlaste metsikustest teisel pool ookeani . " Meie kolonistid ja konkistadoorid ei taha omaks võtta , et igal maailmal on oma nägu ja Jumal on nad kõik mitmekesiseks loonud , sest nii on olnud tema tahtmine . Meie vaprad kolonistid tahavad Uues Maailmas vaid rekonkistat edasi võidelda , otsekui oleks indialased süüdi juutide ja mauride hirmutegudes , " teatas ta Juanile . " Minu teada , " ütles Juan , " on nii minu kõrgeauline vend Diego kui Kastiilia Fernando andnud käsu , et ühtegi indialast ei tohi põhjuseta surmata . " " Neid aetakse tööle ! " hüüatas las Casas . " Aga nende endi tavade järgi on töö naisterahvaste kohustus ! Meeste asi pole põllul vilja koristada või kaevandustes hõbedat taga ajada . Mehed hukuvad seal sadade kaupa ja ainult sellepärast , et meie vallutajad ei taha kuulda võtta minu nõuandeid . Töö , mida neile peale surutakse , pole üldse mõistetav , nad ei oska seda teha - ei mehed ega naised . " " Ja teie ettepanekud ? " uuris Juan . " Nagu ma aru saan , on teil varuks mingid targad mõtted ? " " Esiteks tuleks sõjameeste ja relvakandjate asemel viia India saartele võimalikult rohkem talupoegi . Mõistan , et see pole lihtne , nad ei soovi oma maadest lahkuda , kuid antud juhul oleks see vajalik . " " Meie laevad ootavad ümberasujaid , " kostis Juan . " Kuid väevõimuga ei saa sinna kedagi viia . " " Ma tean . Teiseks soovin ma , et kõik indialased antaks kiriku otsevõimu alla . Olen koostanud sellekohase memorandumi . Kiriku asi on need inimesed pöörata ja teha majesteetide truudeks ja kuulekateks alamateks . " " Seda võib kaaluda , " märkis Juan suurejooneliselt . " Loomulikult ei saa ma praegu teile midagi lubada . Niipalju kui ma tean , pole neid sugugi lihtne õigesse usku pöörata . " " Ainsasse usku , " parandas las Casas kroonprintsi . " Tõsi , see pole lihtne . Pole lihtne , kuid on võimalik . " " On see teil õnnestunud ? " " Osaliselt . Olen Uues Maailmas veetnud kokku üle kümne aasta ja selle ajaga leidnud , et tee nende südamesse ja usu juurde peab kulgema läbi nende endi kommete . " " Mul vist pole au teist päris hästi aru saada . " " Seletan kõrgeaulisele kroonprintsile . Nad ei usu sõna . Aga sõna ongi meie usus kõige tähtsam . " " Kahtlemata , " nõustus Juan innukust teeseldes . " Ent mis on sõna ilma tegudeta , ilma jälgedeta ? Mitte midagi . Vähemalt mitte nende õnnetute jaoks . Nad võtavad usust vaid mõned atribuudid ja kummardavad neid oma kommete kohaselt . Sõna ei jõua nende südametesse , kuigi nad oleksid selleks valmis , kui me suudaksime usku neile pakkuda sellisel kujul , nagu nad selleks valmis on . " " Ikka veel jääb teie sõnade mõte mulle tabamata , " laiutas Juan alandlikult käsi . " Neil on mõned kultused , mida me võime ära kasutada , " seletas Bartolomeo de las Casas . " Olen veendunud , et pühade meeste reliikviad on just need , mida meil tarvis on . " " Kas suudab reliikvia ... " " Suudab , " noogutas preester . " Paljudel indialastel on kummaline kolpade ja peade kultus . Samuti kui neile jutlustuse juurde näidata pühade meeste säilinud kehaosasid ... Selliste asjade abiga jõuab sõna nende hinge . " " Kui te selles nii kindel olete ... " kahtles Juan . " Teie lahkel loal olen ma juba tellinud kloostritest mõnede pühakute reliikviad , " teatas preester kummardades . " Nende abiga suudame kergemini teha indialased krooni ausateks alamateks . Issand Jumal on ka selle eest , meist ette jõudes , hoolitsenud . " " Ka minule tundub , et kirik suudab Hispaania uute katoliiklike alamate eest kõige paremini hoolt kanda , " arvas Juan ning Aidann kuulis oma isanda hääles juba teatavat kannatamatust . " Kolmas ettepanek oli teil veel ? " " Kolmandaks tuleb India saartele vedada Guineast võimalikult palju neegritest orje . Nemad tuleks panna tööle istandustesse , seda juba tehaksegi , kuid neid on rohkem tarvis . Nad ei maksa midagi - neegripealikud Guineas annavad neid klaashelmete eest , kui juhtub muidugi olema tahtmist pealikega asju ajada . Lihtsam on neid ise laeva ajada . Aga just neegrid aitavad meil tõsta indialased troonile ja teha Uues Maailmas Jumalale meelepäraseid tegusid . Nende arvelt saame me säästa indialasi , et nad Püha Kiriku kaasabil kasulikeks ja kuulekateks alamateks muutuksid . " " Ja millepärast te indialasi neegritele eelistate ? " " Mitte mina , vaid issand jumal , " teatas preester kindlalt . " Kui saabute India saartele , veendute selles isegi . " " Kuni ilmub järgmine preester , kes kurdab neegrite karmi kohtlemise üle ? " muigas Juan . " Teie Hiilgus näeb Uues Maailmas ise , kas sellise preestri ilmumist võib tõenäoseks pidada või mitte , " lausus las Casas ja kummardas jälle . " Neegrid võivad tööd teha , kui neid selleks sundida . Aga töö pole veel ühestki ahvist inimest teinud . Mul on kaks neegerorja ja kaks indialasest teenrit . Uskuge mind , Teie Hiilgus , et Jumal ise on need vahed tõmmanud . " Veel palju külalisi , tähtsaid saadikuid ja ametimehi teistest õukondadest ja Uuest Maailmast nägi Aidann Galicia õukonnas ; nägi , kuidas lõbusast menestrelist on saanud mees , kes aina korraldab ja ringi rahmeldab ning kel pole enam viivugi mahti , et korraks lauto kätte võtta ja kaunile Isobelile mõni laul pühendada . Võib-olla tegi ta seda mõttes ja siis , kui üksinda oma kambris viibis . Aidann ei teadnud . Tahtmatult oli temast saanud Isobeli-Juani-Celeste suhete pealtnägija ja teadja , ja kuigi ta leidis kaastunnet endas nende kõigi vastu , lootis ta ometi kõige paremat just Isobelile , mäletades , kuidas too talve hakul nuttes Coruñasse maha jäi . Juan oli Aidannile endiselt hea sõbra eest , rohkem kui ta oli peremeheks , ent neid hetki kogunes üsna vähe . Aidannil kujunes oma kohustuste ring - peamiselt tegutses ta käskjalana ning vahel usaldas Juan talle ka sõnumite viimist kaugemale kui Santiago de Compostela , kas Diego maalossi või mõnedele ümbruskaudsetele hidalgodele . See kõik oli tore , sest ringiratsutamine pakkus poisile palju suuremat rõõmu kui pidev rõskes lossis kükitamine . Aga ei ühegi teise paaži ega teenijapoisiga ei kujunenud Aidannil erilist sõprust ; osalt seetõttu , et tal oli palju toimetamisi aga ka seetõttu , et teda siiski veidi võõristati ja ka ta ise ei otsinud just kõige agaramalt omasuguste seltskonda , vaid sõrmitses meelsamini omaette vihueelat või nuputas ja harjutas võlutrikke . Juan nõudis , et Aidann kirjatarkust õpiks , ja õpetajaks sobiks vana dominiiklane Gregorio , kes aga peagi lõi ladina keele üllale grammatikale käega ja juhendas Aidanni hoopis galeegi murret üles tähendama . Just munk Gregorio oli see , kellelt Aidann küsis Püha Ursula kohta . " Püha Ursula ? " pingutas dominiiklane mälu . " Jah , muidugi ma tean seda pühakut . Sigebert Gembloux'st , üks vaga kroonik , ja hiljem Geoffrey de Monmouth tähendasid ligi nelisada aastat tagasi üles pärimused hirmsast veresaunast , mille hunnid Colonia Agrippinas , Agrippa Koloonias , toime panid ... " " Kölnis ? " täpsustas Aidann huviga . " Jah , ka nii nimetatakse seda linna . Mõrtsukatest barbarid tabasid seal Santiago de Compostelasse palverännakul olnud üksteist tuhat neitsit , sooritasid nende kallal hirmutegusid ja tapsid nad armutult . Ursula oli neitside juht , kes neid Santiago de Compostelasse viis ... See on õudne , ent õpetlik lugu , Aidann , mis näitab , et Saatan valib alati oma tööriistaks uskmatuid ja ohvriteks kõige pühamaid . Kirjutatud on , et kolmsada aastat tagasi kaevasid pagan Agrippa järgi nimetatud linna elanikud müüride juures ja leidsid neitside säilmed . Kui sa oleksid kuu aega tagasi Kölnis viibinud , siis oleksid võinud näha Püha Ursula pidu ... " Ta ei teadnud täpselt , miks ta isa Gregoriot küsitles . Ehk sellepärast , et ainus inimene , kes talle Gelmirezes peale Juani lähedaseks kujunes , oli Ursula . Ja seegi sündis pikkamisi , sedamööda , kuidas poiss oma hinges hirme ja etteheited ületas ning sellest rõõmu leidis . Tema kiituseks tuleb ütelda , et ilma Ursula visaduseta poleks tal see õnnestunud . Kroonprintsi mõrsja Celeste kujunes peagi kogu palee lemmikuks oma ausameelsuse , kauniduse ja sõbralikkusega . Ta kohanes palees kiiresti ega meenutanud varsti enam üldse maa-aadliku tütart , vaid paistis , nagu oleks ta palee-eluks lausa sündinud . Ühel õhtupoolikul , kui Juan oli " kiire asjatoimetuse " pärast pidanud Coruñasse sõitma , Casa de Contraracióni , nagu sealset asutust ülemeremaade valitsemises ja nendega kaubitsemise korraldamises nimetati , istus Aidann oma kambris ja otsis vihueelal sobivaid noote ühe laulukese lõpetamiseks , mis tal juba pikemat aega peas helises , kõlas uksel koputus . Tulija oli Ursula . Kui Aidann ukse avas , ei tulnud tüdruk sisse , vaid jäi lävel seisma , käed puusas ja silmis etteheitev tuluke . Aidann mõtles kiiruga , kas tal pole ehk midagi meelest läinud , mõni ülesanne , või mõni kirjake Celestele , mis viimata jäänud ja nüüd välja tulnud , või midagi seesugust . Tüdruk aga pahvatas kohe lävelt : " Nii , siin sa siis istud ja tinistad oma pilli . Tema Kõrgus Üksinduses Unistaja ! Nagu isand , nõnda teener , öeldakse , ja nii see ka tõesti on . " " Don Juan on täna Coruñas ja lasi mind õhtuks vabaks , " kogeles Aidann mõistmatuses . " Don Juan on Coruñas ja sinul vaba õhtu ? Mõelda vaid , milline kokkusattumus , sest juhtumisi ei vajanud ka Celeste täna õhtul minu teeneid . Aga ta ütles seda mulle juba hommikul . " " Et mis siis ? " ei saanud Aidann ikka veel aru . Ursula sulges ukse ja astus poisi kambrisse . " Ära vaeva end , et mulle istet pakkuda , " nähvas tüdruk ja istus ise ainsale toolile . " Ma sain ka ise teada , et don Juan on täna Coruñas ja sina vaba . Aga kas sa võtsid vaevaks , et uurida , äkki on kellelgi teisel täna ka vaba õhtu ? " " Ei , " vastas Aidann ausalt . " Seda ma näen , " hüüatas neiu . " Kas sa oledki selline üksik hunt , kellele teise üksiku seltskond sugugi ei meeldi ? " " Mul on palju tegemist ... " pomises Aidann . " Sa tinistad pilli ! Pealegi üsna haledalt , nagu ma kuulsin . Või ... " - nüüd ta kissitas silmi , pani pea viltu ja naeratas esimest korda - " arvad sa , et ainult pillimänguga võib igavlevate kammerneitside tähelepanu käita ? " Aidann , keda sõnad tema oskuste haledusest peaaegu solvanud olid , otsustas naeratust nähes siiski mitte solvuda ja asetas vihueela ettevaatlikult voodile . " Ma lihtsalt tahtsin mängima õppida . " " Tead mis - ütle nüüd mulle koha ja otse välja üks asi ! Sinu isand ja minu emand abielluvad varsti ja tahes-tahtmata hakkame meie sinuga tihedamini kokku puutuma . Kui see sulle ei meeldi , siis ütlegi kohe välja ! " " Meeldib küll , " ütles Aidann vaikselt . " Nii . Ja kui sa pole ikka veel aru saanud , siis tea , et minul pole selle vastu ka midagi . Sinu kord . " " Misasja , minu kord ? " " Sinu kord on midagi öelda . Kui sa pole kõiki sõnu alla neelanud . " Ursula kohendas end toolil , sättis sirgu , surus põlved kokku ja lükkas pearaputusega eemale silmile vajunud heleda juuksetuka . " Jah , Aidann , sa tahtsid midagi öelda , ma kuulan huviga . " " Ma...eeh , " venitas Aidann , kes sellisest sissetungimisest ja rünnakust ikka veel end koguda polnud suutnud , " ma ... mul on väga hea meel sind näha . " " Tõsi ka või ? " tegi Ursula suured silmad . " Jah , päris ausalt . Ma oleksin tahtnud sinuga rohkem koos olla ja sinuga juttu ajada , " tunnistas Aidann , " sest mul pole siin ühtegi sõpra . " " Juttu ajada ? Hmm ... mulle meeldib ka juttu ajada , mõnikord . Aga millest me sinuga vestlema peaksime ? " " Ma tean palju huvitavaid lugusid , " elavnes Aidann . " Ma olin kunagi ... see tähendab , ma olen mitu korda käinud rändnäitlejate etendustel ja võin nende tükke jutustada . " " Ma olen neid lossis ka näinud , " ütles Ursula põlglikult . " Igavad . " " Oh , ei , mitte ! Ma mäletan väga palju häid lugusid . " " Sul on siis hea mälu ? Kas sa sellist lugu ka mäletad , ükskord läks üks paaž salaja vihueelat otsima ühte panipaika ja ... " " Ja ? " " Ja seal juhtus ta pealt kuulama oma isanda jutuajamist mõrsjaga , kelle ta oli ära põlanud . Juhuslikult oli seal ka selle mõrsja toaneitsi ja nad said seal tuttavaks , mäletad ? " " Mäletan küll . " " Ahaa ! Siis sa ehk mäletad , millest too paaž ja toaneitsi seal rääkisid ja mida nad tegid ? " " Muidugi , " sõnas Aidann ega lisanud , et tegelikult mäletas ta seda niivõrd hästi , et iga lause siiani ta peas kõmises ja Ursula niisked huuled veel senini ta unenägusid kummitasid . " Millest nad seal siis rääkisid ? " nõudis Ursula muigvel ilmega . " Nad rääkisid , et nad on mõlemad siin lossis uued ja võõrad ja võiksid vahel kokku saada . " " Seda nad rääkisid tõepoolest , nagu ma näen , on sul hea mälu . Mulle meenuks veel , nagu maininuks paaž midagi sellest , et ta on põgenik ja seikleja Burgundiast , ning et see lugu toaneitsit meeletult huvitas , ent paažil polnud mahti seda siis lõpuni rääkida . Aga mida nad seal tegid , peale selle , et nad sellisest asjast rääkisid , mis niigi selge peaks olema ? " " Nad , " Aidann punastas ja üritas end koguda , " nad , õigemini poiss suudles toaneitsi kätt ja ... " " Jah ? Kui romantiline ! " õhkas Ursula . " Ja juhtus seal veel midagi ? " " Juhtus küll , ma arvan . " " Sa arvad ? Sul pidi ju hea mälu olema ? Mida sa siis arvad ? " " See toaneitsi ... see toaneitsi ... " " Jah , mida see toaneitsi siis tegi ? Kas ta ütles head aega ja jalutas sealt välja ? " " Ei , päriselt mitte ; ta ... " " Ah ! Ta tegi siis veel midagi ? Ruttu , Aidann jutusta mulle , palun , mida see toaneitsi siis veel tegi ! See lugu hakkab huvitavaks minema . Mõelda vaid ! Kaks teenijat omaette pimedas kambris ja poiss on just galantselt tüdruku kätt suudelnud ! Või tegi poiss hoopis midagi ? Oh püha neitsike , ära pane mu kannatust proovile , Aidann , jutusta kiiresti ! Ega ometi see paaž polnud nii julge ja vapper - nagu mõni rüütel tema asemel kindlasti oleks olnud - et oleks proovinud toaneitsit kallistada või midagi seesugust ? " " Ei , ta ei proovinud ... " kogeles Aidann . " Ei proovinudki ? Huvitav , või see tähendab , et siis pole ju üldse huvitav , eks ole ? Aga toaneitsi ? Siis tema tegi midagi ? " " Jah , " ütles Aidann ja astus sammukese istuvale Ursulale lähemale . " See toaneitsi oli selline vahva ja julge tüdruk ... " " Kui paaž oli selline uimerdis , aga muidu ilus poiss , siis pidi ju toaneitsi olema julgem , mis ? " küsis Ursula ja tõusis toolilt . " Ta vist oligi , " arvas Aidann . " Sest ta ... " " Jah ? Sest ta tegi midagi ? Oh , mis see siis oli ? Ega ometi midagi sündsusetut , loodan ma ? Ta oli küll julge , nagu sa ütlesid , kuid muidu ometi igati vooruslik nagu kroonprintsi mõrsja toaneitsile sobilik ? " Aidann tundis kerget peapööritust ja adus , kuidas jalad nõrgaks läksid . Ursula lõhnas malbelt mingi meeldiva parfüümi järele ja muigvel huuled olid korraga nii lähedal . Võib-olla haaras Ursula ta käest , võib-olla oli poiss ise see , kes esimesena ettevaatlikult neiu kõhnad ja siidised sõrmed oma pihku võttis . " Ta oli kindlasti väga vooruslik , " ütles siis Aidann poolsosinal . " Ta ei teinud midagi sündsusetut . " " Oh muidugi pidi ta vooruslik olema , juhul kui tema nimi oli Ursula ... Sa ju tead , et Ursula on neitside kaitsepühak ? Tead ju ? Aga ometi see meie toaneitsi tegi ju midagi ? " sosistas Ursula ja sulges silmad . " Jah , ta suudles seda paaži . " " Oh , kas tõesti ? Kas tõesti toaneitsi suudles paaži esimesena ? " " Jah , seda ta tegi ja sellest saadik on paaž temast nii palju mõelnud . " " Aga kuidas , Aidann , kuidas ta seda paaži suudles , kes temast nüüd nii palju mõelnud on ? " " Ta suudles teda nii ... " alustas Aidann , kuid ei jõudnud lõpetada , sest tundis korraga oma huulte vastas kergelt paokvil huuli , mis tungisid iharalt ta mõtetesse , ja pikaks ajaks langes ta peale lõputu magus lumm . Ta suudles teist korda oma huultega teisi huuli ja nüüd ei olnud see Anne'i robustne imemine , vaid peen , peibutav ja metsikult erutav ning vihjav lubadus , mis silmakirjalikult surus enda alla kirge . Iseenesest põimusid Aidanni käed ümber Ursula , kuid ta ei surunud neiut enda vastu , vaid lihtsalt hoidis õrnas embuses , et tema huuled saaksid pakkuda vaba tundelisust , niisket rõõmu ja joovastust , mida neiu tundis enda ihalemisest . Nende huuled puutusid kokku tuhandeid kordi , algul pelglikult , siis üha suurema innuga , kuid ei jäänud kunagi pikalt peatuma , vaid otsisid kiiretes puudutustes üha uusi maailmu , kompasid joobumise võimalusi . Ja siis korraga , kui Aidanni käed Ursulat lähemale tõmbasid , kui neiu õrn keha viivuks ta embusele vastas , eemaldus see taas kiiresti , nii et huultele jäi magus maik ning kellegi hääl sosistas Aidannile kõrva : " Toaneitsi oleks tahtnud paaži esimeselgi korral nii suudelda ... Aga tegelikult suudles ta teda hoopis niimoodi . " Need samad pehmed huuled vajutasid nüüd taas Aidanni põsele pika suudluse , osavalt põimis Ursula end Aidanni käte vahelt välja , siugles aeglaselt , ent kindlalt . Tüdruku nägu õhetas ja silmis helkles kummaline äraolev , suitsune läige . " See oli huvitav lugu , Aidann , mulle tõesti meeldis see . Aga minu meelest peaks sellel ka järg olema . Kas sa tead , mis paaži ja toaneitsi vahel edasi juhtus ? " Ta naeris , teistmoodi , kui oli enne naernud , mitte enam üleolevalt , vaid siiramalt , nagu naerdakse õnnest ja libistas poisi käed aeglaselt oma pihkudest välja . " See lugu läheb ju edasi , eks ? Kindlasti läheb . " Ja siis , enne kui Aidann midagi öelda või teha jõudis , oli tüdruk läinud . Uks kolksatas ja lükkas poisi tegelikkusesse tagasi . Ta seisis seal juhmilt ja jäi mõtlema unenägude ja tõelisuse seoste üle , kuni roidunult voodile vajus ja öö süümepiinades ning unistustes mööda saatis . Hommikuks teadis ta , et see armastus , millest Juan laulab ja millest nende Võluteatri etendustes tegelased alati kõnelesid , on olemas ja ei tähenda mitte ainult laulatamist ning õhkamist . See tähendab Grethelit . Ja muidugi Ursula suudlusi ja kallistusi . Ta nägi hommikul Juani , kelle välimus meenutas talle enda oma - selline lontis ja ähmase õnneliku ilmega . Vahe oli ainult selles , et Aidann oli ööseks une silma saanud , Juan selle aga ratsutades veetnud ja ähvardas käigu pealt kokku kukkuda . Aga ta näis õnnelikuna , mis tähendas , et Isobeliga on kõik hästi . " Oh , kui ta ainult nii meeletult ilus ei oleks , " ütles Aidann Juanile . " Kui ta ainult ei oleks nii põrgulikult veetlev ... " XXVI Püha Arnand Kuid seda Ursula oli , ja mitte ainult Aidann ei arvanud Gelmirezes nii . Aegamööda tekkis Celeste toaneitside ümber terve austajate parv , ja elava loomuga Ursula polnud väga usin neid maha raputama . Siiski leidis ta alati mõne viivu , et Aidanni suunas mõni kuum pilk lendu lasta , ja poiss üritas samaga vastata , tihti mõnda teatritükki meelde tuletades . Ursula hakkas ka üha rohkem vaba aega leidma , millest nii mõnegi tunni veetis ta Aidanniga lossiaias jalutades . Nad hoidsid teineteisel käest kinni , kolasid põõsaste vahel , mis kohe-kohe olid rohelusse puhkemas , ning istusid varjulisemates kohtades kauniste skulptuuridega ehitud puhkepinkidel . Ja suudlesid . Oma elust ei soovinud Aidann eriti kõneleda , kuigi tüdruk ikka päris . Vastuseks jutustas poiss , kuidas maad põhja pool välja näevad . Kuna tema kirjeldused rohkem linnu ja teid hõlmasid , küsis Ursula losside kohta , millest Aidann tundis lähemalt - ja sedagi õige pisut - ainult Broughtenit , aga ta siis ka jutustas . Broughten tuletas muidugi meelde hirmunud Grethelit ja nende esimest ööd ; neid südametukseid vankris vaikses lossihoovis , mis olid alguses nii tugevad ja siis , une peale tikkudes rahunesid . Ja ehk oli ka Aidanni embusel olnud mingi rahustav ja kindlustav mõju . Kindlasti oli . Ursula rääkis palju endast ja oma emandast . Aidann kuulas teda tuimalt ega üritanudki palju meelde jätta . Midagi siiski . Ursula isa on vana ja pärit Müncheni lähistelt . Krahv . Ristisõjas olles armus ta nii sügavalt Galiciasse ja kaunisse Rosasse , ühe kohaliku grandi tütresse , et ei läinudki enam Bavaariasse tagasi rohkem kui üheks korraks . Ta müüs oma lossi ja vandus truudust uuele ja veelgi katoliiklikumale kuningale ning jäi elama siia Atlandi kaldale . Ursula pole ühelgi teisel maal käinud ; ta anti kaks aastat tagasi Celeste kammerneitsiks - kui selgus , et preili kroonprintsiga abiellub . Ja varsti peaks Ursulagi abielluma , Celeste aitab talle kindlasti väärilise peigmehe välja otsida . " Tahad sa abielluda ? " küsis Aidann . Ilm oli kevadiselt soe , ookeani poolt uhkas leebet tuult , lossipargis sädistasid linnud . " Ma ei tea , " tunnistas Ursula ausalt . " Ma ei tea üldse , kuidas see välja näeks ... Et kas ma jääksin siia õukonda või läheksin oma mehe juurde elama . Isa arvab , et ma peaks abielluma vanast galeegi soost rüütli pojaga . Aga meie kandis pole sellised ja sellepärast ta mu õukonda saatiski . Kuidas Juan sind leidis ? " " Noh , me saime lihtsalt sõpradeks ... " " Sõpradeks ? " " Ma olin põgenik , Vahimehed jälitasid mind . Juan pakkus mulle teenistust . Aga ma olen rohkem tema sõber kui paaž . " " Siis on see nagu minu ja Celeste vahelgi , " ei mallanud Ursula enam Aidanni ja Juani lugu kuulata , vaid jutustas edasi enda ja oma emanda heast läbisaamisest . " Me räägime alati üksteisele kõik ära , mis meiega juhtunud , ja pärime nõu . Mõnikord nutame ka . " " Kas sa minust oled ka Celestele rääkinud ? " " Aga mida nimelt ma pidanuks sinust rääkima ? Et sa oled selline tore ja nutikas poiss , keda väevõimuga tüdrukute juurde tarida tuleb . Ise tema juurde minna ja talle veel kord kõik asjad üksipulgi selgeks teha ? " " Ma mõtlen muud ... Oled sa talle muust rääkinud ? " " Aga mida muud , kallis Aidann ? " naeratas tüdruk , pööras end poisi poole ja tõstis ta peod endale sülle . " Et me vahel kokku saame ja ... " " Sellest siis , mida me teeme ja sellest , mille me tegemata jätame ? " Aidann ei osanud esialgu arvata , mida nad siis tegemata jätavad , aga ta huuled puudutasid jälle tüdruku omasid ja ta käed kompasid Ursula pihta - alguses argsi ja abitult , siis üha julgemalt , tundes , kuidas tüdruku puusad talle vastavad . Aidann ei suudelnud nüüd enam ettevaatlikult või uudishimulikult ; nüüd ta teadis , mis see tegelikult on . Nüüd suudles ta mõnu ja naudinguga , otsis seda ja üritas pakkuda ning arvestades nende embuste kestvust , see tal ilmselt ka õnnestus . Aidann oli aru saanud , et suudlemine on ainus ja imeline asi maailmas , mille läbi inimesed lähedaseks muutuvad , sest nad mõlemad ühteaegu joovastuvad ise ja pakuvad seda ka teisele . Ta tundis sõrmede all Ursula paindlikku keha ja tahtis seda tunda veelgi , otse paljast ihu oma käte all , ning ilmselt ta käed sellisest mõttest kõnelesidki , sest Ursula vabastas end pikkamööda tema embusest ja libistas aeglaselt sõrmega üle ta huulte . " Sa ju tead , mille me tegemata oleme jätnud ? Tead ju , Aidann ? " Sellesama , mille pärast Juan nüüd öösiti Celeste juures käib ja pärast nii kurblik ja ühteaegu õnnelik on , sest varemalt käis ta Isobeli juures ning tahaks praegugi ainult tema juures olla . Jah , Aidann teadis . Nagu ka seda , et alati kui ta silmad sulgeb , näeb ta Gretheli rahulikku nägu , magavat nägu Akvitaania rauakaevanduses tema kõrval ; mäletab oma käsi liuglemas hetkeks üle Gretheli vesimärja palja ihu ; kuuleb ta rahulikku hingamist ja ühte tasast sosinat teisel poolt eesriiet : " Ainult siis , kui ma luban , Aidann . " Ja ta teadis , et selle lubaduse oli Grethel talle andnud , vahest seal kaevanduses , vahest veelgi varem , ja kui mitte palverändurite vaestemaja ja see röövel seal Bordeaux' linnaväljakul ... Ta oli saanud lubaduse silitada Gretheli ihu ; saanud lubaduse teda suudelda - oli saanud Grethelilt esimesena sellise lubaduse . Grethel oli end andnud temale , lubanud temale . See oli olnud sõnatu pilk tütarlapse silmades . Pilk , milleks ainult naised on võimelised , pilk , mis mitte ei taha , vaid lubab ja kutsub . " Ära kunagi enam nii tee , Aidann . " " Ei tee . " " Mitte-mitte kunagi , kuuled ? " " Mitte-mitte kunagi , kõigi pühakute nimel . " " Mitte kunagi , Aidann ! Ainult siis , kui ma luban . " Mida oli Aidann siis õieti lubanud ? Ja mis lubadus oli temale antud ? Enne , tundis ta , pole mul õigust ühtegi teist tütarlast puutuda , enne kui mul pole kõik selge , mis on juhtunud minu ja Gretheliga . Meiega ja meie vahel . Ma ei tahagi enne , kinnitas ta endale , kuigi teadis , et ei suudaks seda vannet pidada , sest siin oli ju Ursula , kes ei teadnud midagi Grethelist , ja kui isegi teadnuks , oli siin Galicia õukond , mis näis igasuguseid armusuhteid lubavat . Kusagil oli Grethel , ja kui Aidann kellelegi üldse kunagi ütleb , et armastab , siis saab see olema Grethel . Ainult Grethel . Kui ainult Ursula poleks nii veetlev . Kui ta ainult poleks nii põrgulikult ilus . Aidanni käsi oli peatuma jäänud Ursula jalal , ja tütarlaps ei kiirustanud seda ära lükkama . Läbi kleidi õhkus ihu soojust ja kusagil väga lähedal oli üks nööp . See on nii lihtne , see nööp aeglaselt valla päästa ja suruda käsi kutsuva soojuse juurde , mis hõngus läbi riiete . " Kas sa tahad , et ma abiellun ? " küsis Ursula . " Ma tahan , et sul oleks kõik hästi . Et sa oleksid õnnelik . " " Aga kas sa ise ei taha minu õnnes osaline olla . " " Väga tahan . Kuid ma kardan , et meie õnned on üksteisest eemal . " " Sa pole minuga õnnelik ? " Nüüd lükkas Ursula käsi aeglaselt , ent kindlalt poisi sõrmed läbi kleidi lõõmavast ihust eemale . " Ma arvan , et kõige lihtsam on olla õnnelik , kui sul pole südametunnistust . " " Aidann , kas sa siis aru ei saa , et me ei räägi õnnest , vaid armastusest . Ja armastus ei küsi südametunnistuselt , vaid ainult südamelt . Ma lähen nüüd ja ootan sind õhtul . Ootan päriselt ja väga . Ma ei kavatse sind jääda alatiseks ootama . Ma olen varem armastanud ja valusalt petta saanud . Aga ma ei ole nagu minu emand ... Ma ei küsi ega nõua enam , ma lihtsalt olen sinu jaoks praegu olemas . Suudle mind nüüd ! " Aidann tegi seda , mida talt paluti , ja tegi nii , nagu oleks see viimane kord maailmas . Siis läks ta oma kambrisse ja laulis Grethelist . Pärastlõuna kulus askeldustele , Juan polnud rahul ühes mõisas treenitud hobustega ja Aidann pidi nende parseldajale selgeks tegema , et selliste hobustega võib ilmuda vaesunud hidalgo juurde , mitte Gelmirezesse . Just paaži asi on niimoodi käratada ; näidata , et isegi tallmeister , kroonprintsist rääkimata , ei vaevu ilmuma mehe ette , kes selliste setukatega kaupleb . Aidann sai ülesandega ilmselt hakkama , sest ei teadnud piisavalt hästi galeegikeelseid vandesõnu , säilitades nii väärikuse ja ühtlasi distantsi . Ta oli viisakas , ent range , kui ütles : " Auväärt don Ricardo . Need loomad , kellel te soovite ratsutamas näha Galicia kroonprintsi , on väga tublid ja suurepärased päritolult . Kõige uhkemad Galicia hidalgod oleksid õnnelikud nendel ratsutades . On vähe , mida jääb üle neilt loomadelt soovida , ehk peale selle , et don Juan tahaks teid austada nii palju , et ratsutab hobustel , kes ka teie enda südame rõõmsaks teevad . Me oleme väga tänulikud sellise proovipartii eest , mis kahtlemata ainult süvendab meie usku teie võimetesse Galicia kroonprintsile sobivaid hobuseid hankida . Siin on teile demonstratsiooni eest vaevatasuks viiskümmend viis tukatit . " Veel oli Aidannil sel päeval toimetusi palee rätsepmeistriga ning kirjaga Compostela linnapeale seoses armaada lahkumispidustustega . Kevad oli lähedal . Atlandil hakkasid puhuma tuuled , mis toimetavad laevastiku kõige hõlpsamalt üle vete . Sama teati kahtlemata ka Akvitaanias . Kahe väikeriigi vahel kujunes sõnadeta rivaliteet , võidujooks ajaga . Sel ajal kui Galicia ja Kastiilia meresõitjad valmistasid ette laevaretke , tegelesid diplomaadid lepinguga , mis Nueva Mundo igaveseks Ibeeriale kinnistaks . Akvitaaniale pakuti avastamiseks maid , mis meresõitja Diego Nunez de Osasuna sõnade järgi paistavad kaugelt väga meelitavad , ent veidi lähemal uurimisel osutuvad tüütuks mädasooks . Neid maid nimetati Floridaks . Siis läks Aidann Gelmireze idapoolse torni tippu , istus ja lasi tuulehoogudel oma nägu hellitada . Saabumas oli õhtu , mil ta võis ja pidi minema Celeste toaneitsi ukse taha , koputama ja laskma end viia tundmatute naudingute maailma . Oli tal õigus neist keeluda ? Oli tal õigus maitsta neid kellegi teise kui Gretheliga ? Oli tal õigus Ursula endast ära tõugata ? Midagi oli Aidann Ursulat suudeldes mõistnud . Et ta suudab teha kedagi õnnelikuks . Ning ta püüdis selgusele jõuda , kas see tunne on võrdväärne puhta rõõmuga selle üle , et ta oli päästnud Gretheli elu . Ta mõtles saatusele ja Jumalale , et need mõlemad asjad , mida ta ei mõistnud , olid ta ellu toonud kaks tütarlast , ning küsis saatuse käest , kuidas peaks ta nüüd toimima . Ainus vastus , mis ta sai , oli : tee nii , nagu ütleb su süda . Tal oli selle vastusega vähe peale hakata . Aga ilmselt lasi ta end sel päeval südamest või juhusest juhtida . Ta katsus mitte mõelda ega asjade üle arutada , mitte plaane teha , mitte arvestada . Mingu kõik nagu läheb . Läks nii , et pärast seda , kui ta oli viimast korda tallis käinud ja järgi kaenud , et don Juani ja isa las Casase hobustega , mis neile hommikuseks reisiks Vigosse ette antakse , on kõik korras , leidis ta end põksuva südamega Celeste ruumide poole minemas ja väikesele tammepuust uksele koputamas . Kui ta lootiski , et keegi koputusele ei vasta , et Ursula on siiski oma emanda juurde kutsutud või ümber mõelnud , siis vaid sisimas ja salaja . Hetked möödusid , ja kui Aidanni lootused hakkasid juba hoopistükkis asenduma pettumusega , avanes uks siiski vaikselt . Ursula ei küsinud , kes seal on , vaid lihtsalt lasi sisse selle , keda ootas . Nende huuled kohtusid põgusalt , ent neiu vabastas end kiiresti Aidanni embusest . " Millised kirglikud öised külalised ! " sõnas ta naeratades . " See on ju don Juani paaž , kes lõpuks on leidnud tee selle toaneitsi juurde , keda ta kunagi ühes hämaras kambris kohtas . " " Ma tahtsin sinuga rääkida . " " Oh , Aidann , me oleme juba nii palju rääkinud . Ütle , millest me pole veel rääkinud ? " " Sellest ma tulingi rääkima . " " Sa oled nii naljakas ... Tule siis , istume siia voodile , sest sa näed , et mul on ainult üks tool aga ma ei taha sinuga kõneleda , kui sa seisad . Tule , istume siia ja räägime siis sellest , millest me pole veel rääkinud . " Nad istusid ja nii , et Ursula toetas end vastu seina patjadele ning jäi poollamavas kütkestavas asendis lebama , nii et kleidikaelus vajus ta rindadele ning need kerkisid ja vajusid , iga hingetõmbega otsekui oleks seal majakas tormisel mererannal eksinule suunda näitamas . " Varsti on kevad , Ursula , " alustas Aidann . " Juba ongi kevad , " katkestas teda tütarlaps . " Kohe näha , et sa oled põhjast . Meie nimetame seda aega juba kevadeks . " " Mitte veel päris kevad ... Aga kuu või paari pärast purjetab La Coruñast suur eskaader Uude Maailma . Don Juan juhib seda . " " Ma tean , " noogutas Ursula . " Ja sellepärast on minu emand ka kibedaid pisaraid valanud , et ta peab oma armastatust nii kaua lahus olema . Temal ei ole seda õnne nagu mõnel toaneitsil , et kui kallim tema juurest ära läheb või temast üldse välja ei tee , siis valib lihtsalt uue . Mis on küll südamele raske , kuid ainult alguses . " " Minu meelest teeb minu isand Celestest küll välja , " lausus Aidann õlgu kehitades . " Kui sa mõtled , et ta käib nüüd vahel harva oma mõrsja kambris ... öösiti , siis küll , " nõustus Ursula muiates . " Celeste on mulle nendest öödest rääkinud . Aga Jumal näeb , et don Juan pole minu kalli Celestega õnnelik . " " Ma ei saa kõnelda oma isanda eest . Ma tulin endast rääkima , endast ja sinust . " " Kas siis don Juan ei jaga sinuga oma saladusi ? " päris neiu aeglaselt ja libistas sõrmega üle oma paljaste õlgade . " Mind ei huvita võõrad saladused . " " Ometi sa kuulasid ju huviga seal kambris , mäletad ? " " Mul polnud teist võimalust . " " Ohjaa muidugi , sul ei olnud . Küll aga oli võimalik oma kauni ja tundmatu kaaslanna suhtes veidi huvi üles näidata . " " Ma ... ma ... " " Hea küll , sa hakkasid mulle rääkima kevadest . Mis selle kevadega siis on ? " " Ma lähen kevadel reisile . Akvitaaniasse , Bordeaux'sse . Ma pean seal ühe inimese üles otsima . Kui ma leian , siis ma siia enam tagasi ei tule . Kui ei leia , siis purjetan Juaniga Uude Maailma . " " See olekski imelik , kui su isand sind kaasa ei võtaks , " nooogutas Ursula . " Kindlasti saad sa seal mõne kangelasteoga hakkama . " " Don Juanist saab Galicia ülemerevalduste asekuningas . " " Ka seda ma tean . Minagi lähen Celestega ehk kunagi sinna ... kui ma just ei abiellu . Mu isa eelistaks , et abiellun ja jään Galiciasse . " " See minu reis Akvitaaniasse , " Aidann kõhkles veidi , " ma pean seal otsima ühte tüdrukut , kes minult rööviti ... " " Tüdrukut , sinult , rööviti ? " hüüatas Ursula . " Kuule , see on ju nagu mõnes rüütliromansis ! Räägi mulle sellest ! " " Mõni teine kord . Kui ma selle tüdruku leian , siis ma jään temaga . Seda ma tahtsingi öelda . " Ursula oli imestunud , kuid mitte kohkunud . " Aga sinu teenistus ? Kas sa ei tahagi õukonda jääda ja siin mõnele kõrgele kohale tõusta ? " " Ma pean selle tüdruku leidma . See on kõige tähtsam . Mis saab edasi , ma ei tea . " " Ja kas pole mitte midagi , mis sind Compostelas kinni võiks hoida ? " küsis Ursula ja nüüd oli tema häälde tõesti nukker noot siginenud . " Mul on väga valus siit lahkuda . " " Ja ainult seda sa tulidki mulle ütlema ? " " Ma tahtsin , et sa minu kohta tõtt teaksid . " " Aga milleks mulle tõde ? Kas sa tõesti arvasid , et ma kukun nuttes kokku ja hakkan halama nagu mõni karjusetüdruk , kui kuulen , et sul on kaugel maal mõni kallim ? Minul jäi neid Payvasse neli tükki . Kui sa arvad , et sa pead minema , siis mine . Mul on sellest kahju , väga kahju , võib-olla ma isegi nutan patja mõne pisara ... aga mitte väga kaua . Meie vahel pole tegelikult veel midagi olnud ja ma ei tunne sind . Me oleme ainult suudelnud ja sellepärast ei jääda kedagi taga nutma . " " Minu jaoks oled sa väga palju ... tähendad väga palju . " " Aga see teine tüdruk , kes sinult rööviti , tähendab rohkem ? " " Ma ei saa teda sinna jätta nii , et ma ei tea , mis temast on saanud . " " Mine siis , " ütles Ursula kõrgilt . " Mine oma Akvitaaniasse ! Mine kohe . Kohe nüüd praegu . " Aidann tõusis , kuid ei kiirustanud minemisega . " Ma tahtsin sulle veel öelda , et ... " " Sa ütlesid juba piisavalt . " " Ma tahtsin sulle veel öelda , " sõnas Aidann kindlalt , " et ma ei tulnud selleks siia , et seda öelda . " " Milleks siis ? " " Sest sa kutsusid mind . Ja ma ei tea ikka veel , kuidas paaži ja toaneitsi lugu lõppes . " " Mina ka ei tea . Kas ta nii ei võiks lõppeda , et paaž läheb Akvitaaniasse oma kallimat otsima ? " " See oleks kuidagi kurb lõpp ? " " Kõik ilusad lood lõpevad kurvalt . " " Kas see oli siis ilus lugu ? Ma mõtlen , et see lugu saaks ka teisiti lõppeda . " " Aga kas ta peab üldse lõppema ? Kas sina tulid seda lõpetama ? " " Ei , " vastas Aidann . Ja ta oli kindel , et ei valetanud . " Istu , " käskis Ursula . " Istu siis tagasi , ära mine veel Akvitaaniasse . Ma mõtlesin ümber . " Aidann istus ja mõtles , et ta on end terve õhtu käskida lasknud . " Istu ja räägi , kuidas see paaži ja toaneitsi lugu siis lõppeda võiks ? " " Nii , nagu nad mõlemad tahavad , arvan ma . " Ursula kallutas end talle lähemale ja müksas kelmikalt küünarnukiga ribikohta : " Paaž pole veel oma soovidest rääkinud . " " Ta on alandlik ja ootab kohtuotsust oma pihtimusele . Ta on toaneitsi meelevallas . " " Toaneitsi andestab talle . Sest tal on igav ja paaž meeldib talle . Ta teab nüüd , et pole mõtet paažilt oodata sõnu , mida iga neiu ootaks , sest need on määratud kellelegi teisele . Lõpuks on ju Santiago de Compostela koht , kus andestatakse . Toaneitsi kinnitab oma andestust suudlusega ... Ei , ta hoopis nõuab seda ! " Aidann ei jõudnud hakatagi mõtlema selle üle , kui muutlik võib-olla naisolevuse meel , sest ta avastas Ursula enda embusest . Taas nad suudlesid , nagu olid harjunud tegema , kuid nüüd hoomas poiss neiu huultes mingit uut lõõma . Ta enda suudlused libisesid üle Ursula kaela , tema õlgadele , mida ta kogu vestluse kestel silmanurgast pilkudega nautinud oli . Ursula nahk oli siidjas ja pehme ning janunes ta suudluste järele . Aidann kuulis , kuidas neiu ohkas , kui ta agarate huulte all end voodile pikali libistas . Ohe oli ka kutsung ja märguanne . Seal kuskil - Aidann mäletas - kleidi all pakatavate rindade vahel oli üks pael . See tuleks lahti teha , teadis ta . Kuid sõrmedega selle järele kombates tundis ta , kuidas Ursula ise vilunud liigutusega kleidi valla päästis ... Aidann ei julgenud silmi avada , ta käed silitasid pehmeid rindu , mis tundusid palju suuremana , kui nende ülemine kumer osa dekoltee alt paista lasi . Ursula ohked muutusid kiiremaks , ta liigutas oma rindu Aidanni käe all - täpselt nii nagu Anne seda kunagi teinud oli . Ursula keha avanes Aidannile , keha ja hing , sest poiss ei kujutanud ette , et need praegu lahus võiksid olla . " Sina pead ka riidest lahti võtma , " sosistas Ursula . " See on Galicia komme . " Aidann ei vastanud , kuid sai aru , et seda pidi ta tõesti tegema . Ent ainuüksi mõte sellest , et ta riietab end lahti tütarlapse juuresolekul ... Tütarlapse , kes ei ole Grethel . Ja seda ahvatlevam see mõte tundus ... Kui Aidann toimunule hiljem tagasi mõtles , ei saanud ta kuidagi öelda , et see oleks juhtunud otsekui unes . Kindlasti mitte . Ursula tõusis voodist , sõlmas oma dekolteepaela lõpuni lahti ja paljastas poole kehani oma büsti . Ta tegi seda häbenemata , uhkusega . Aidannil jäi hing kinni , ent seda selgemalt süüvis nähtu talle meelde . Neiu kleit vajus aeglaselt üle ta sireda ihu , paljastades kõhu ja naba . Seda oli rohkem , kui sündsale aadlineiule iial lubatud oli võõra või võõraste seltskonnas , ainult mauri tantsijatarid võisid nii oma ihu näidata ; ja tavaliselt nad mitte ainult ei näidanud , vaid pakkusid seda , nagu Aidann paleekondsete juttudest teadis . Ursula seisis nüüd viivuks nii ja vaatas kuidagi süütute ja sügavate silmadega Aidannile otsa . Otsekui öeldes : " Näed , mida ma sinu heaks olen nõus tegema ; näed , mida mul pakkuda on . " Aidann tundis selle pilgu ära . Paljas ihu polnud siin oluline . Ta oli näinud samasugust kõnelevat pilku Isobeli silmades , Anne'i omades , ehk isegi Pilari . Ja muidugi Gretheli . Nüüd ta teadis . Nüüd ta teadis , et ka Grethel oleks nõus tema ees niimoodi seisma , ainult mitte kunagi ei kannaks ta nii peent kleiti , ei ; tüdruk , tema tõeline kallim - röövitud Grethel - vaataks teda samasuguste silmadega ja vabaneks siis lihtsast talukleidist , mida ta alati kandnud oli . Ursula silmad rääkisid Aidannile tõde Grethelist . Siis , kui ta värisevate sõrmedega oma vammust vöökohalt lahti sidus . Ursula ... Ursula läks graatsiliselt , paljastatud ülakehaga , mitte ühtegi oma sammu häbenedes , vaid pigem sellest uhkust tundes , kandelaabri juurde , puhus leebelt küünlad , nii et vaid üks neist jäi põlema . See täitis kambri ähmase ja unise valgusega . Siis seisatas neiu Aidanni ees . Nende mõlema ülemised kehapooled olid nüüd alasti ja hingasid teineteise järele . " Mul pole kunagi toaneitsit olnud , " ütles Ursula väga vaikselt . " Keegi pole mind kunagi aidanud lahti riietuda . " " Minul samuti , " ütles Aidann ja surus tüdruku ihu enda vastu . Kohmakalt ja rabedalt aga Ursula vastas ta keha tuksetele . Nii nad viivuks seisid , lastes oma kehadel teineteist hingata . Nähtamatud kuumad niidid õmblesid kaks ihu üksteise vastu ja kumbki ei söandanud seda hetke sõnadega katkestada . See oli Loodus , mis nende eest rääkis . Aidann suudles Ursula kaela ; pikalt , lastes oma keelel üle selle libiseda . Neiu pea vajus ta õlale ja huuled puudutasid õrnalt poisi kõrva . Puudutasid ja sosistasid : " Las paaž olla toaneitsi toaneitsiks . " " Ta ei oska , " hingas Aidann neiu kõrva . " Toaneitsi õpetab paaži ... See on lihtne , ta on nii palju kordi oma emandal aidanud lahti riietuda . " See oligi lihtne . Oh , see on nii lihtne , kui sa ainult paned käed keha külge , mis ise endalt riided raputab . Seal oli ainult üks pael lahti sõlmata , Ursula selja taga , ning Aidann astus sammukese eemale , et kahkjas küünlavalguses oma kätetööd vaadata . See heli , kuidas valla päästetud kleit üle neiu ihu vaikse sahinaga põrandale libises ... See ei olnud ju tegelikult heli , ent ometi jäi ta kõrvu nii kauaks püsima . " Meeldib ? " küsis Ursula ja vaatas suurte pärlisilmadega Aidannile näkku .. Aidann ei saanud vastata , sest ka kõige suurema tahtepingutusega ei suutnud ta ühtegi sõna kuuldavale tuua . " Sa pole kunagi varem midagi sellist näinud , pole ju ? " suudles neiu ta kõrva . " Aga nüüd peaks paaž toaneitsit õpetama ... Tead , tal pole kunagi meesterahva riietega tegemist olnud . Ja tal on külm ka . " Aga paaž ei õpetanud toaneitsit , paaž sai ise hakkama oma pükstega ja alussärgiga . Õigupoolest lendasid need ise tal seljast . Kaks alasti keha klammerdusid teineteisesse . Nad seisid veel mõlemad püsti , jalgade ees hunnikus riided , mis tundsid end täiesti ülearuse ja kohatuna tundmas . Nad põimisid käsi üle teineteise kehade , kompasid , silitasid tundmatuid saladusi , avastasid uusi maailmu . See oli jumalik . Ja tundes Ursula kutsuvat niiskust , joobudes sellest , kangastus Aidannile üks stseen jões Bordeaux' lähedal . Alasti tütarlapse keha siuglemas ta kelmika embuse eest ; karjumas , meenutamas Kurja ... See oli Grethel . Ta oli siin . Tema puusad olid Ursula puusad , tema huuled olid Ursula huuled . Ursula keha oli Gretheli keha . See oli nii lihtne ... ära vahetada näod , kui sa sulged silmad . Ursula käed jäigastusid äkki ning tõukasid Aidanni endast eemale . " Ursula on mu nimi , " ütles tüdruk . " Ursula , mitte Grethel . " " Grethel ? " pomises Aidann segaduses . " Sa kutsusid mind Gretheliks . Just praegu . " Poiss surus tüdruku uuesti enda vastu . Nad seisid ikka veel püsti . " Ma tean , et sa oled Ursula , " sosistas ta . " Aga sa ei ole minuga . Ma ei taha , et sa ei oleks minuga . Sa oled täpselt nagu sinu isand . Kallistab küll Celestet , ent mõtleb teisele . " " See ei ole nii , " tõrkus Aidann . " On küll . Sa oled mõttes selle oma kallimaga , kes Akvitaaniasse maha jäi , täpselt nagu don Juan on mõtetega oma päris kallima juures . " Kuumus läks üle , toas oli korraga külm . " Sinu isandal on saladus , mida ta oma mõrsja eest varjab . Sina tead ju seda ? Kindlasti tead . " Aidann raputas pead ja tõstis jälle käed , et Ursula alasti ihust soojust ammutada . Ent tüdruk lükkas need taas rangelt eemale . " Ma olen piisavalt hea , et sa oleksid ainult minuga . Olen ju ? Või pole sinu jaoks ? Kui ei ole , siis mine kohe minema Akvitaaniasse või kuhu iganes . " " Ma olen sinuga , " kinnitas Aidann . " Ainult sinuga . " " Sa valetad . Täpselt nagu don Juan . Ta on sulle nii palju õpetanud . " Aga Ursula ei olnud vist enam pahane . Ta müksas poissi küünarnukiga ribidesse . " Tead , Celestel on ka üks saladus . Tule , lähme nüüd teki alla , ja kui sa lubad , et oled ainult minuga , siis vahetame neid saladusi . Sina räägid mulle , kes su isanda kallim on ja mina räägin Celeste saladuse . " Ursula põimis käed ümber Aidanni kaela ja lasi siis end koos temaga voodile langeda . Tasakaalu kaotanud Aidann avastas end alasti tüdruku pealt , hoomas , et kohe hakkab tema keha iseenesest tööle . Mingi osake loodusest , nagu nad mõlemad on , alluvad nad nüüd muudele jõududele kui soovid ja tahted . Ja mõistus . " Tasem , " sosistas Ursula aga tema sosin oli allasurutud ja kõneles samuti sisemisest võitlusest mõistusega . " Enne saladused , sa ju lubasid ... Ruttu , räägi ruttu , muidu ... " Aidann teadis , mis on muidu . Ursula lükkas ta õrnalt enda pealt eemale , " Celeste saladus on see , et tema ja üks toaneitsi Henrietta armastavad koos vannis käia . Nad ei luba kellelgi teisel siis vaadata , aga mina ükskord piilusin ... " " Ma ei taha seda teada , " suutis Aidann pomiseda . " Oh , aga tahad küll , kui kuuled , mida nad teevad ! Aga nüüd on sinu kord , pärast ma räägin edasi . Niisiis , et sinu isand don Juan ja tema kallim . Kes see on , Aidann ? Jagame saladusi . Sul pole ju saladusi selle ees , kes on oma nime saanud neitside kaitsepühaku järgi ? " Uksele koputati . Kolm korda , lühikeste pausidega . Ursula kargas nagu välk voodist välja , haaras lina ümber ja jooksis ukse juurde . " Ursula ? " kostis ukse tagant mahasurutud hääl . " Ma olen Lucinda . Kas Aidann on sinu juures ? Teda otsitakse . " Kui Aidann veel jooksu pealt riietudes mööda koridori kiirustas , mõtles ta , et on imelik , kuidas teati , kust teda otsida . Et siis veel üks Celeste toaneitsi teadis . Tallidest oli jooksupoiss saadetud isa las Casase juurde , kuid tema oli koos Juaniga sel õhtul linnast väljas . Las Casase indialastest teenreid muidugi ei usaldatud , ning hakati otsima kroonprintsi paaži . Sellest oli kuulnud Lucinda ja kohe teadnud , kust Aidanni otsida . Pole midagi teha - palees liiguvad kumud ja uudised kiiresti . Aga keegi ei paistnud sellele imelikult vaatavat , et paaž Celeste toaneitsi kambrist leiti - ja veel sellisel kellajal . Galicia kombed on kummalised vaid võõramaalastele , ning ehk vaid vabameelse Valencia õukond noogutaks nende peale kelmikalt . Tegelikult polnud otsijad sugugi väga kindlad , et neile just Aidanni vaja on ; ent mungad , kes olid saabunud Akvitaaniast väikesel kaherattalisel kaarikul , soovisid oma saadetise üle anda kas isa de las Casasele või siis kroonprintsile , sest tema olla maksja . Aidann ei mõistnud algul midagi . Ta seisis tallide juures , kus kaks Akvitaania benediktiinist munka midagi oktsitaani ja ladina segakeeles seletasid ning keegi neist aru ei saanud . See oligi kellelegi meenutanud , et kroonprintsi paaž peaks seda keelt hästi mõistma . Küsimus , nagu tasapisi selguma hakkas , polnud ka niivõrd keelebarjääris , kuivõrd rahas . Mungad nõudsid raha ; neile soovitati rahulikult oodata ja hommikul oma äri korda ajada . Aga nad ei saanud sellest aru . " Minu isand saabub las Casasega homme lõunaks , " seletas siis Aidann . " Kui teil on neile midagi üle anda , siis võite seda homme teha ja seniks näidatakse teile ööbimiskoht kätte . Minul ei ole käsku teile mingit raha maksta ja ma ei teagi , mille eest see peaks olema . " " Me tuleme Püha Miranda kloostrist Bordeaux' lähedalt , " seletas üks munk . " Ehk teab kõrgeauline paaž , et meie vaga klooster on kuulus üle ilma oma reliikviate poolest . Et meie juurest saab neid alati Jumala juhatusel ka kõige soodsama hinnaga osta ja tellida . " " Tellida ? Ma ei mõista ... " kuid siis tuli Aidannile meelde lõik jutuajamisest Juani ja de las Casase vahel . " Te toote reliikviaid Uue Maailma jaoks ? " hüüatas ta . " Nii me oleme kuulnud , " vastas munk , " et meie tagasihoidlikud annetused just sinna teele lähevad . Isa de las Casas tegi õieti , et just meie kloostri pühaesemeid metslaste jaoks tellis . Nad on kõige paremad , pühitsemistega õnnistatud ja omavad Püha Isa enda litsentsi . Küsige kelle käest tahes - Püha Miranda klooster on see , kust saab kõige pühamaid reliikviaid . " " Ma ei tea nendest asjadest palju , " lausus Aidann pead vangutades . " Aga öelge , head vennad , kas te tõepoolest tulete Bordeaux' lähistelt , maadest , kus kunagi elas Püha Miranda ja kus asub ka üks vana rauakaevandus ? " " Ferrand Pricy küla on meie kloostri lähedal , " noogutas munk . " Just nii see on , näen , et olete meist kuulnud . Püha Miranda reliikviaid meil aga pakkuda pole ; abti korraldusel peavad need kõik kloostrisse jääma . Aga allikaid , kus see püha naine imettegevat vett lasi voolama hakata , peaks meie kandis veel palju olema . Meie koht on üksildane ja vaikne , ning et klooster nendel rasketel aegadel elus saaks püsida , olemegi nõuks võtnud õnnetuid veidi reliikviatega aidata . " " Mis reliikviad need siis on ? " küsis Aidann uimaselt . " Nii nagu tellimuses seisis . Selles kirstukeses siin on neliteist Püha Vincenti käelaba . See pühak pidavat metslastele eriliselt meeldima , kuna ta annab jahiõnne - ja kämblad , teil ei maksa kahelda , said kõik valitud tugevad ja suured . Selles kastis on Püha Rodemus Ilmutusenägija hambad , mõned neist veel üsna uued , ja nagu isa de las Casas seletas , riputavad metslaste pealikud neid endale kaela . Siin on veel ühteteist , võite kontrollida , et kõik on nii nagu tellitud . Meie kloostri prestiiž ei luba kunagi kliente petta . Ja erilise austuse märgiks lisasime ka meile hiljuti jumaliku ettehoolduse abil sattunud Püha ... " Munk kissitas silmi ja takerdus . " Vend Raymundo , ehk on sinul paremini meeles , millise pühaku kehaosa meie abt kingituseks valis ? " " Ma arvan , andku Issand mulle selleks õigus , et tegu on , eeh ... Püha Arnandiga . Jah , just nii see ka kirjas seisab : Püha Arnand . " " Mina pole küll sellisest pühakust midagi kuulnud , " märkis Aidann . " Seda öelge isa de las Casasele , " vastas vend Raymundo aupaklikult , " et ka meie kloostri võimekuses on mõnikord omad piirid ja kõiki tellimusi pole alati kõigis üksikasjades võimalik täita . Juhul kui Issand Jumal leidlikku meelt ja õnne ei anna . " " Jah , see on tõepoolest meistritöö , " lõi teine munk sekka . " Ehk heidaksime sellele veel viimase pilgu , enne kui sellest väärtuslikust reliikviast loobume . " " Et ka noor paaž veenduks meie kauba ehtsuses , " nõustus teine munk . Ta koukis lahti ühe korvi kaariku tagaosas ja tõstis sellest midagi välja . " Püha ... sellesamusegi ... Arnandi pea , " kuulutas ta uhkelt ja lasi hämaral tõrvikuvalgusel reliikviale paista . Aidann vaatas tühjade silmakoobastega , mumifitseeritud , kuivanud ja krimpsutõmbunud mehepead . See oli Gunardi pea . XXVII Petturid Järgmisel päeval , olles hakkama saanud rutiinsete toimetustega , vastu võtnud oma isanda ning maininud de las Casasele , et tema äripartnerid on saabunud ja tahavad lõpparvet , jutustas Aidann Juanile , miks ta nii rusutud olemisega on - seda ei suutnud ta varjata , samuti nagu kergelt süüdistavat tooni oma hääles - ja millest tema muremõtted . Ka Juan oli vapustatud , ent reisist väsinud ja vastas poissi lohutades : " Lepi sellega . Lepi ja ela edasi . Sul pole kedagi süüdistada . Ehk Bordeaux's õnnestub sul välja selgitada , kas sinu kasuisa andsid kloostrile vahimehed või Gretheli röövija , ent lõpuks pole ka see tähtis . Paljud kloostrid teenivad muuhulgas elatist sellega , et muudavad laipade kehaosasid pühakute säilmeteks . Mõnel pool seda enam ei tehta , ent Püha Miranda klooster Akvitaanias on selle poolest üks kuulsamaid . Nad on head meedikud ja vähemasti ei keeda nad kedagi elusalt . " " Ei keeda kedagi elusalt ? ! " ei uskunud Aidann . " Räägitakse , et nii pidi saama väga väärtuslikke reliikviaid ; ma ei tea täpsemalt . Peamiselt tegid nii mungad Britannias , kuid see oli juba mitusada aastat tagasi . " " Aga Santiago säilmed ? Need siin Compostelas ? " Juan muigas . " Santiago toodi Pühalt Maalt ja Jumal hoidis tema surnukeha lagunemast . " " Ma olen selle peale mõelnud , " tunnistas Aidann , " kõik räägivad siin muudkui Santiagost ja tema loost . Aga see on ju uskumatu ? Laip ei saa nii kaua säilida ... ta laguneb tükkideks ja mädaneb " " Ma tean , " noogutas Juan . " Aga sa pead uskuma . Sa pead uskuma , et see oli ime . Sa ju usud ? Vähemasti meie siin teeme kõik seda , sest teistmoodi ei meeldi Inkvisitsioonile . " Aidann kehitas õlgu . " Tegelikult ei huvita see mind eriti . Ent ma palun sult ühte asja . Mina ei suutnud eile nende munkadega enam rääkida , ma põgenesin oma kambrisse . Aga palu isa de las Casaselt , et ta uuriks munkadelt , kust nad selle pea said . " " Nad ei võta iialgi omaks , et tegid laibale midagi kurja , " veenis Juan . " Heal juhul nad tunnistavad , et keegi müüs surnukeha kloostrile ja kuna keegi ei tundnud , kelle laip on , siis ta tehtigi rahaks . See ei annaks sulle midagi . Lepi ja ela edasi . Gunard on surnud ja ehk on tema surmast meile veel kasu . " " Kui ma tulen sinuga Uude Maailma , " ütles Aidann vaikselt , " siis on mul väga raske olla ja teada , et Gunard sõidab meiega samas laevas . " " Lepi , " sõnas Juan veel kord . " Ära mässa maailma kõigi julmuste vastu , vaid katsu läbi nende astuda rahulikult oma õnne poole . Lepi , sest Compostela on leppimise ja lepituse linn . " Ja Aidann proovis leppida , kuigi see oli ütlemata raske . Pärastlõunal sulges ta end taas sinna kambrisse , kus teadis , et keegi teda ei leia ; meenutas Gunardit , leinas ja laulis vaikselt . Ta vajus pikaks ajaks mõttesse - ja satus siis taas üht kõnelust kogemata pealt kuulama . See juhtus hiljem , siis , kui ta läks otsima Ursulat , et veel kord üritada neiule kõik südamelt ära rääkida . Ja selle puistamise käigus ka leida endast oma tõelised tunded . Praegu oli ta segaduses . Ta läks Ursula juurde ja koputas tema uksele , keegi ei vastanud ja Aidann piilus sisse . Ruum oli tühi ja ta otsustas oodata . Ta jalutas akna juurde , see oli avatud , nagu ka kõrvalaken , mille lauale nõjatusid kaks kogu . Aidann märkas seda silmanurgast ja oli juba akna juurest eemale astumas , et mitte oma toasviibimist reeta , kuid üks öeldud nimi sundis teda hiirvaikselt edasi kuulatama . See oli tema nimi , " Aidann , " oli keegi öelnud , keegi naisehääl , mis ilmselt kuulus Celestele . Kroonprintsi mõrsja ruumid olid kohe Ursula omade kõrval , avatud aken pidi kuuluma troonipärija mõrsjale . Ja seal räägiti Aidannist . " Ta on juhm veidi ... " ütles Ursula hääl , " aga armas . " " Oh , seda võib paljude meeste kohta öelda , " möönis Celeste . " Aga et armas , see pidi ju asja lihtsamaks tegema . Usu mind , mul oli keeruline seda sinult paluda , kuid ... " vahepealsed sõnad mattusid tuulepuhangusse . " Ma püüan , emand , " kostis Ursula . " Ent poisu on liiga kinnine . Eile oleksin ma ta peaaegu rääkima saanud , kuid paraku kutsuti ta tallidesse . Ma proovin uuesti ; kindlasti on ta mul juba konksu otsas . " " Sedasama arvan ma vahel ka Juani kohta ... Kuid mehi ei või iial teada . " " Aga kui teie kihlatul on tõepoolest armuke , emand ? Mida te siis teete ? " " Ma ei tea . Veel . Kuid ma pean endas kindel olema . Celeste de Payva ei jaga oma meest teistega . Kui ta ei loobu oma tüdrukutest , korraldan ma nii , et pulmi ei tule ja minu isa võtab oma tukatid tagasi . Don Juan tuleb mind ise põlvili paluma . " " Oh , milline skandaal sellest tuleb ! " hüüdis keegi ja lõi keegi käsi kokku . " Proovi veel , Ursula , proovi veel ! Pane see poiss rääkima . Ta teab , peab teadma . " Hääled eemaldusid akna juurest . Aidann taarus juhmilt ukseni , avas selle ja põgenes oma tuppa , olles tige , vihane ja ahastuses ühteaegu . See peaks olema lihtne , mõtles ta , lihtne Ursulat vältida . Kevad oli peaaegu käes , laevastik asub teele kahe kuu pärast . Aidannil oli aeg minna Akvitaanisse . Ta sai Juanilt loa , asus asju pakkima ja reisi korraldama . Selleks kulus nädal , mil ta edukalt vältis Ursulat , teda küll aeg-ajalt kohates , ent neiu pilkudele mitte vastates . Ta üritas hoiduda üksijäämisest ja töötas hilisööni , sättis end Juani lähedusse ja pakkus end mõnele lühemale väljasõidule kaasa . Ursulat ei olnud lihtne vältida , sest mitte tüdruk ei kippunud Aidanni juurde , vaid poiss ise , et oma viha ja pettumus välja paisata . Ent alati , kui ta tüdrukut nägi , meenutas ta tema alasti keha käte vahel ning raev asendus heldimusega . Millest sai olla ainult üks väljapääs - palveränd Santiago de Compostelast Bordeaux'sse ; vastupidiselt pilgrimite voogudele , kes nüüd mööda camino't , iidset roomlaste poolt ehitatud teed rändasid , üksteisele buena camino't soovisid ja Compostelas patte andeks said . Teadmata isegi , kas pühaku säilmed on tõelised või kuuluvad nad mõnele õnnetule hulgusele . Ursula kahtlemata mõistis , et poiss teda väldib , ja võttis appi kõige traditsioonilisemad meetodid - viibis sageli teiste paažide seltskonnas , lõkerdas naerda , lasi end emmata , nii et Aidann näeks , ega kippunud avalikult tagasi lükkama noore hidalgo Tristao Valverde lähenemiskatseid , veetes , nagu Aidann valutava südamega kahtlustas , isegi ühe öö selle sünnipärase Galicia vana rüütlisuguvõsa järeltulija ruumes . " Nii et sa lähed siiski ? " küsis Juan . " Jah , ma pean , " vastas poiss . " Sa oled kroonprintsi paaž , sa elad õukonnas , sul on ihaldusväärne armuke - jah , ära salga , kõik teavad seda - ja sa lähed siiski ? " " Sul on imekaunis mõrsja , sind ootab ehk Uue Maailma asekuninga tiitel , aga ikkagi käid sa Isobeli juures ? " " Jah , " ohkas Juan . " Ma isegi mõistan sind . Kuigi sinul on kaotada palju rohkem kui minul . Sinule on õnn taevast sülle kukkunud , minul on see kogu aeg olemas olnud . " " Minu õnn kukkus mulle sülle ühel vihmasel hommikul Genterdami linna all , " lausus Aidann . Juan noogutas leidis endale vaevata ajutise paaži , ja soovis Aidannile head reisi . Ta varustas poisi rahaga pangast , mida juut oli talve jooksul osavalt kasvatanud , sealjuures ka oma kukrust mitte mööda vaadanud ; andis Aidannile hea Andaluusia ratsahobuse ja väikse mõõga . Teeröövleid võis ta kohata ainult baskide maal , kuid kuuldavasti ei julge nad kuninglikke käskjalgu tülitada - aga just nii Aidann välja nägi . Ta oli ka palju muutunud - nägu ja keha olid mehistunud , esimesed vurrud ja habemekarvad andsid endast märku ; uhked riided ja õilis täkk ei meenutanud enam sugugi kaltsudes palverändurit , keda kunagi Bordeaux korravalvuritele äärmiselt ebasoovitava isikuna oli näidatud . Igaks juhuks kirjutas Juan ka kirja , milles palus oma paaži Anselmo de Gunardinit kõige paremal kombel kohelda ja mitte kahelda , et too on Galicia kroonprintsi ülesandel Akvitaaniasse lähetatud . Palees levisid kuuldused , et Aidann läheb reisile ; selles polnud küll midagi erakordset , aga seda lihtsalt teati ja räägiti teenijarahva hulgas , kui muu jutt otsa sai . Aidann oli populaarne ja meeldis kõigile . Teati , et ta läheb tähtsa ülesandega Akvitaaniasse ja naaseb siis , kui armaada teele läheb . Muidugi olid mõned inimesed , kes teadsid , et ta võib ka mitte naasta . Neid inimesi oli kaks - Juan ja Ursula . Esimesega jättis Aidann hüvasti ; igaks juhuks ka jumalaga . Teisega ? Nüüd tüdruk enam ei keerutanud ta ümber . Igasugune viisakus , igasugune suhtlemine kahe inimese vahel kirjutas ette , et poiss peab minema Ursula juurde hüvasti jätma . Tahtis ta minna ? Suutis ta ? Ta otsustas , et ei lähe . See oli valus otsus , ent tundus ainuõigena . Kui ta leiab Gretheli , pole Ursulal tema jaoks enam mingit tähtsust . Ei tohi olla . Aga kui ei leia ? Kui ei leia , purjetab Uude Maailma , alustab seal uut elu ; teenib Galiciat . Abiellub ehk isegi . Kuid mitte Ursulaga . Ei , kindlasti mitte temaga . Hilisööl enne teeleasumist puhastas Aidann veel tallis oma täkku ; kontrollis rakmeid ja moonakotti . Ta ei kuulnud , kuidas Ursula vaikselt ukse avas ja talle lähenes , valge kleidiga loomavirtsa sees , tähele panemata , et astub oma valgete kingakestega mustusele . Aidann oli oma hobusega liialt ametis ; ja mõtetega . Ursula pani talle käe tasahilju õlale ja sosistas : " Aidann , kallis . " Poiss jäigastus , tundis ära neiu hääle , ent ei pööranud pead . Talle meenus Galicias kuuldud mauride kõnekäänd kellegi Mohhamedi ja mäe kohta . Nüüd oli siis mägi Mohhamedi juurde tulnud . " Ma kuulsin , et sa lähed ära , " lausus Ursula . Aidann noogutas . " Ja sul pole mulle midagi öelda ? Lihtsalt lähed sinna Akvitaaniasse oma kallima juurde ega pea isegi vajalikuks Ursulale head aega öelda ? " Nukrusega segunenud kurbus , ehk isegi meeleheide . Pisarad kurgus ? On's ta tõesti nii hea teeskleja ? Näitlejana teadis Aidann , et pisaraid pole kunagi lihtne esile manada . " Miks sa mind väldid ? " küsis tüdruk . " Sa tead miks , " suutis nüüd Aidann kuuldavale tuua . Raskustega . " Olgu minu kaitsepühak Santa Ursula mulle tunnistajaks , et ei tea ! " hüütas neiu allasurutud häälel . " Olen ma sind solvanud ? Olen ma olnud liiga pealetükkiv ... oma armastuses ? " Aidann võpatas viimaseid sõnu kuuldes ja lasi ratsmed peost . Ta pööras end aeglaselt ja nägi Ursula pisarais silmi . Silmade lugemise kunst ei unune kergesti eriti , kui sa oled seda õppinud lapsena , mil ei tunne veel täiskasvanute emotsioone , kui sa oskad oma süütuses neist välja lugeda ainult üht - kas nad on tõelised , petavad või on siirad ; on's neis lõbu või kurbus ja valu . Aidann nägi valu . " Miks sa mind hülgasid ? " küsis Ursula veel kord . " Sa valetasid mulle , " vastas Aidann . " Jah , ma valetasin sulle , " hüüatas neiu . " Valetasin siis , kui ütlesin , et ma ei ole nagu minu emand , et ma ei küsi ega nõua enam , ei hakka peale käima ega end pakkuma . Et kui sa ei taha mind , siis mine lihtsalt oma teed ! Jah , ma valetasin . Aga ma ei valetanud , kui ütlesin , et olen sinu jaoks praegu olemas . Ja ma olen . Olen olnud . " " Tristao Valverde jaoks samuti ? " " Ah selles on siis asi ? " " Mitte ainult selles . " " Tristao kutsus mind enda juurde , et üht poeemi lugeda . Ma läksin ... " " Sest sind ei huvita tegelikult poeemid . " " Sest mul oli igav ! Mida ma pidin tegema , kui sa mind hüljanud oled ? Aga poeemi lugemise asemel arvas ta , et on mu juba vallutanud . Noh , ta eksis . Ma mõtlesin ainult sinule ja lõin teda , kui arvas , et võib mind niisama lihtsalt võtta . " " Sa oled mind petnud . " " Mitte Tristaoga . " " Ma ei mõtlegi , et Tristaoga . " " Kuidas siis ? " " Sest ... sest ... " seda polnudki nii lihtne öelda . Aidann otsis sõnu . " Kuidas ma olen sind petnud ja sulle valetanud ? " nõudis Ursula , vaevaga pisaraid tagasi hoides . " Ma kuulsin kogemata pealt sinu kõnelust Celestega , " pahvatas Aidann siis välja . " Et sa tema käsul pidid mind võrgutama ja don Juani armukese kohta välja uurima . Et kõik see , mis meie vahel oli , oli võlts ! Teeseldud näitemäng ! " Neiu põrkus Aidannist eemale ; ta käed langesid jõuetult rippu , isegi hämaras valguses oli näha , et ta kahvatas . Aidann tundis mingit ähmast võidurõõmu , mis segunes joovastusega tundest , et ta oli Ursulale haiget teinud . Aga neiu kogus end kiiresti . " Sa siis tead ? " pomises ta . " Jah , tean . Kujuta ette , et Gelmirezes õpib salaja pealtkuulamise kiiresti ära . " " Aidann , las ma seletan sulle , " palus Ursula . " Mõtle , kas seal panipaigas , kus me esimest korda kohtusime , kas seal sain ma sind suudelda oma emanda käsul ? " " Ei , kuid sa tegid seda hiljem . " " Vaata mind , Aidann ! Vaata mulle otsa , vaata mulle silma . Vaata ja meenuta ! " Aidann vaatas ja meenutas . " Esimesel päeval , mil ma Gelmirezesse sattusin , kohtusin ma oma emanda tulevase mehe paažiga ; kuulsa südametemurdja don Juani paažiga , kes pealegi oli veel võõralt maalt , kõrgest soost ja põgenenud Vahimeeste eest . See oli nii põnev , Aidann ! Kuidas ma sain sinusse mitte armuda - lihtne tüdruk ja maailma kõige igavamast kohast pärit , nagu ma olen ? Kuidas ma sain tagasi lükata selle esimese võimaluse ? " Poiss tahtis midagi öelda , ent vakatas siis . Jah , ka tema oli Ursulat petnud . Süütumalt , ent ometi petnud . " Jah , " sõnas Ursula , " Celeste palus mind , pane tähele , palus , mitte ei käskinud , uurida sinult don Juani saladuste kohta . Palus seda siis , kui ma talle tunnistasin , et sa mulle meeldid . Igal naisel on õigus seista oma armastuse eest kõigi võimalike vahenditega . Ja tema valis sellise . See oli teene , mida üks sõbranna teiselt palub . Teene , millest ei keelduta . " " Sa oleksid võinud mulle öelda . " " Et sa mind vältima hakkaksid ? Ma ei tahtnud seda . Mul oli sinuga hea . Ütle , kas sinul ei olnud minuga hea ? " " Ma ei tea . " " Sa ei tea nüüd . Nüüd , kus sinus valitseb pettumus ja trots . " " Sest mind on petetud ! " " Oh , Aidann , kas sa arvad , et armastuses ongi kõik nii lihtne ja selge ? Jah , ma mäletasin oma emanda palvet , kui ma sind suudlesin . Aga ma oleksin sind suudelnud ka ilma tema palveta . Mul oli sinu käte vahel hea ! Suudad sa seda mõista ? Kes olen mina , üks õnnetu ja noor tütarlaps , neitsi , et ma peaksin armastuse kohta kõike teadma ? Kuidas peaksin ma otsustama , kas see , kui ma naudin sinu hellitusi , ei ole tõeline ? Kui ma armastan iga hetke , mil saan olla sinuga - hoolimata Celestest , hoolimata kogu muust maailmast - kuidas peaksin ma siis ütlema , et see ei ole armastus ? Kas sina tead , mis on armastus ja mis ei ole ? " " Ma tean , et selles ei tohi petta . " " Ja sellepärast sa lähedki minema ega tule mulle isegi ütlema , miks sa mind põlgad ? " " Sa petsid mind . " " Ja sa ei suuda mulle andestada ? " " Suudan . Ma andestan sulle ja lähen nüüd . " " Nüüd kohe või hommikul ? " " Hommikul . " " Siis tule ja ma tõestan sulle , et mitte ainult Celeste pärast ei tulnud ma ükskord sinu ukse taha . Et ma pole selline toaneitsi , kes on emanda nimel valmis ohverdama oma ihu ja au . Vaata mind ja meenuta ; ütle , kas sa usud , et kõik , mida ma tegin , oli Celeste pärast , et ma kordagi ei mõelnud sealjuures omaenda südamele ... Ja et sina ei tundnud viivukski minu südant . Aga mina sinu oma tundsin . See tuksus mulle , hoolimata kõigist Celestedest . Täpselt nagu minu oma sulle . Oled sa mind nüüd küllalt alandanud ? " " Ursula , ma ... " Alandamine ja haiget tegemine ei pakkunud enam rõõmu . Aidann tundis end ise süüdlasena . " Mitte ainuski kord pole ma su suust kuulnud sõna 'armastus' . Minu käest oled sa seda aga juba nii mitmeid kordi kuulnud . Kas poleks aeg , et sa ütleskid selle nüüd kordki välja ? " " Ma ei tea , mis on armastus . " " Oh , aga sa teadsid , seal minu kambris . Teadsid kogu aeg , isegi siis , kui minu ja Celeste jutuajamist pealt kuulsid , kuid proovid seda teadmist unustada . Sest sa oled ülbe ja uhke ning proovid olla suurem kui armastus . Tule nüüd , ja veendu et ma ei küsi sult selle öö jooksul kordagi don Juani kohta ! " " Ursula ... " " Tule , Aidann , tule ! Ka minul on õigus kasutada armastuses kõiki vahendeid . Ka neid , mis on seotud Celeste palvetega . Ta ei saa kunagi teada , et sa veetsid oma viimase öö minu juures . Püha Ursula on minu pühak , neitside pühak ... Ma olen neitsi , Aidann , las ma näitan sulle teed . " " Ma ei saa seda ööd veeta sinu juures , Ursula , mul on veel palju toimetusi ... Ma pean vaatama , et hobune ... Ei , Ursula ... " Niisked ja kirest pakatavad huuled sulgesid Aidanni suu . Ta veetis selle öö Ursula juures . XXVIII Peapiiskop Heinrich Cornelius Agrippa von Nettesheim , Tema Kuningliku Kõrguse Akvitaania valitseja Marcel I kartograaf ja salanõunik oli saatnud detsembris kirja Salamanca Ülikooli rektorile don Benito Panfilo de Fonsecale , oma ammusele tuttavale Hispaaniast , kellega ta kolmes eelmises maailmas hea sõber oli olnud ja kes talle Jumala tahtel igas neist ühe teene võlgu jäänud . Ta oli küll lootnud kirjale vastust saada , ent kahelnud , kas see vastus teda eriliselt rõõmustada võiks . Juba teadmine , et vana Benito on ka selles maailmas Salamanca rektor , täitis õpetlase kahtlusega , et samasugust saatust eelmiste maailmadega võivad suuresti jagada ka ülikooli kasvandikud . Mis tähendaks , et teda huvitav üliõpilane on sealt ammu lahkunud ja ei asu enam Hispaanias . Kui ta üldse elus on . Agrippa rõõmuks selgus ohtrasõnalisest kirjast aga hoopis midagi vastupidist . Kirjas seisis : Minu hea ja austatud sõber ! Lubage mul siiralt rõõmustada , et teie elukäik Jumala juhatusel aina edukalt on kulgenud ja et te kogu vääritu ja maise poliitika kiuste omale väärilise koha olete leidnud ausa kuninga Marceliuse õukonnas . Olen teist tihti mõelnud ja muretsenudki - ei salga - teades kõiki neid ketserlikke õudusi , mis kunagises Püha Rooma Riigis aset on leidnud . Seda enam oli mul hea meel teile see teene osutada , mis , lubage mul öelda , sugugi ei korva seda tänuvõlga , mis minu õlgadel lasub ja mida te vagalt pole oma kirjas sugugi maininud . Lubage mul nüüd öelda , et olen endiselt teie tänuvõlglane ja igal ajal valmis seda tegudega hüvitama . Teid huvitav inimene on tõesti meie vanas ja auväärses ülikoolis õppinud , ent lahkunud siit juba ammu . Mäletan teda ähmaselt , kuigi olin ise tema õpetajaks . Mäletan ka , et tema õpingud meil sugugi konarusteta ei kulgenud ja ainult tema vanemate kindel tahtmine , millele noormees kuuletus , teda meie ülikoolis hoidis . Niipalju kui mul õnnestus välja selgitada , on ta praegu notariks Extremaduras , Medellini linnas , kuigi paljud tema sõjaka meele ja püsimatuse ilmingud ikka veel välja löövad , mis olla sundinud linnaelanikke tema peale kaebusi kirjutama . Olen teie palve hidalgole edasi andnud ; käisin isiklikult selleks Medellinis ja võin sestap kinnitada meie ühise tuttava üllatust . Ta väitis , et pole teist iial kuulnud , kuid teie pakkumine tuli ajal , mil ta isegi samasuguseid mõtteid mõlgutas . Loodan , et minu kiri jõuab Bordeaux'sse enne meie sõpra , sest kuuldes teie poolt pakutavat rahasummat , arvas ta küll , et on nõus notariameti maha panema ning Akvitaania suunas teele asuma . Enne veel siiski kirjutab ta teile , et saaksite üksikasjades kokkuleppele jõuda . Minu arvamus - kui see teile huvi peaks pakkuma - on aga selline , et notariisand on teie pakkumisest väga huvitatud . Ja olgu Jumal meile tunnistajaks , ta mõistab selle ettepaneku tagamaid sama vähe kui mina . Kinnitan teile , et ta tõepoolest on rahutu loomuga ja nagu märkisite - seikleja tunnustega . Seda tähele pannuna , olen isegi imestunud , et ta oma iseloomu kutsele pole varem vastanud ja ikka Medellinis notarina töötanud . Aga järjekordselt oli mul võimalus veenduda , et minu kaasmaalasi - nagu ka üldse kõike meid ümbritsevat Jumala poolt loodud maailmas - mõistate ja teate teie minust paremini . Saadan meie ühise tuttava suu läbi teile minu kõige paremad soovid , oma kindla ustavuse ning lootuse teid taaskord näha , ja saada kinnitust teadmisele , et selle ilma kõige helgemad pead ei tööta paraku mitte Salamanca Ülikoolis . Igavesti teie , ustav ja alandlik kõiges , mis Issand laseb talle osaks saada , Benito Panfilo de Fonseca . <arv> .. , Salamanca Teened , millele kõrgeauline Kastiilia õpetlane viitas , polnud sugugi Agrippa jaoks nii rasked ; tänu oma maagioskustele , mida ta osavalt ladinakeelse salamedistiini taha varjas , oli tal õnnestunud - selles maailmas - don Benito luumädanikust vabastada . Ühes eelmises maailmas aga oli see olnud õpetlase verejanuline konkurent , kes Agrippa diplomaatilise vahelesekkumise tõttu oma ambitsioone mujal pidi rahuldama . Hauataguses elus nimelt , kui selline talle määratud oli . Mõnele inimesele lihtsalt on antud teisele teene osutada . Talvel sai ta kirja juba notarilt endalt , ning peagi viis see kirjavahetus lubaduseni Agrippa ja Akvitaania õukonna ette ilmuda , et pakutud amet vastu võtta . Kuningalt oli Agrippa väikese vaidluse ja tingimise järel saanud loa teatav arv meeskonnaliikmeid oma äranägemise järele valida ning Medellini notar oli selles nimekirjas esikohal . Seni aga , kuni mees kohale jõuab , võib ta unustada ning tegelda tähtsamata asjadega . Kartograafia ja haige Gretheliga näiteks . Juba kolm nädalat lamas neiu haigevoodis . Tema parem jalg mädanes , ei kandnud perenaist üldse , levitas ebameeldivat lõhna ja tegi valu . Gretheli toaneitsi Pilari jalg seevastu oli paranenud ja haigusemürk sellest välja aetud , hoolikalt kinni seotud , nii et kleidiserv seda varjas , kui tüdruk karkudega ringi liipas . Ta oleks rohkem tahtnud olla Gretheli juures , ent Agrippa pidas seda ebavajalikuks . Kui Grethel selgust nõudis , miks ta oma kingituse ja toaneitsiga nii tihti kokku ei saa kui soovib , vastas Agrippa : " Mu neiu ! Jumal on andnud teid minu kätesse , et saaksin teid päästa ja teie eest hoolitseda . Selleks on tal kahtlemata olnud omad põhjused . Ja pime on see , kes ei taha näha kõrgemalt saadetud märke , miks see hoolitsus ootamatult katkeda võib . " " Ma ei näe mingeid märke . Kas ma olen siis pime ? " küsis Grethel . Juba ammu polnud ta liikunud , oli lamanud ainult voodis ja ... ja oodanud pikisilmi Agrippat , et mehe salvid ja leotised jalas pakitsevat valu vähegi leevendaksid . " Ma tulin teile vastu ja tegin kingituse , mida soovisite , " sõnas Agrippa . " Tunnistage , et teil pole vähimatki põhjust minu heasoovlikkuses kahelda . Kuid liiga palju heasoovlikkust ei pruugi alati kooskõlas olla Taeva tahtmisega . " " Ma ei saa teist aru ; te räägite mõistatusi . " " Siis mõelge . Mõelge , kas see ei ole taeva märk , et teie soovi rahuldamise järel - võttes siia majja selle haige jalaga hulgusetüdruku ja ravides ta terveks - on sama mürk hoopis teie jalga hakanud , et nüüd veel hirmsamal kombel teie saatust ähvardada ... " Agrippa jäi tähenduslikult vait . Ta nägi , kuidas Gretheli kaunis ja kahvatu nägu , mida kuri tõbi oli kõhnemaks teinud ja sealt naeruhimu ja elurõõmu välja imenud , veelgi kahvatas . Grethel teadis , Agrippa käest loomulikult , et kui haigusele ei õnnestu piiri panna , tuleb ta jalg otsast ära lõigata . Ühel õhtul oli ta viivuks ukse vahelt näinud mehe käes teravate hammastega pisikest saagi ... Jalamaid oli Agrippa selle selja taha peitnud , ju ta oli arstiriista lihtsalt üles otsinud ja selle seisukorda vaadanud . Kuid nüüd kummitasid sae sakilised kihvad Gretheli unenägusid . Alati , kui jalg öösel valutas , nägi ta , et seda saetakse otsast . See oli nii valus ja ta karjus . Ei karjunud ainult unenäos , vaid ka päriselt , nagu Pilar talle ütles . " Te arvate , et Pilari jalast hakkas tõbi minu külge ? " küsis neiu vaevaliselt . " Nii on haiguste komme . Tegin oma parima , et vaest tänavatüdrukut aidata , kuid minust sõltumata jõu tahtel jäite hoopis ise samasse haigusesse . Sellepärast ma ei tahagi , et Pilar väga palju teie juures viibiks . Tõbi võib temas veel sees olla ja teie oma ägendada . Olen ka ise süüdi , et ei märganud haiguse märke varemalt ja tulin vastu teie soovile , et kirikusse minna ja linna peale jalutama . Muuseas , võib-olla pole minust küll taktitundeline teile haiguse ajal sellist kurba uudist teatavaks teha , ent ütlen siiski , et mõnel oma käigul linna olen ma kuulnud , et teie toaneitsi Pilar pole üldse tegelikult neitsi , vaid linna peal üsna tuntud kui naisterahvas , kelle seltskonnast üksik meesterahvas hõlpsasti ja teatud tasu eest rõõmu võib leida . " Loomulikult polnud Agrippa Pilari päritolu ja isikut uurimata jäänud . Pilar Jalutu päritolu ja tegevusala kindlakstegemine ei nõudnud mingit vaeva . " Ma ei hooli sellest , " raputas Grethel nõrgalt pead . " Ta on hea minu vastu . " Agrippa hammustas huulde , nagu oli seda juba mitmeid nädalaid teinud . Grethelit " ravitsedes " oli Agrippa üha enam veendunud tüdruku väljavalituses , selles , et tuli lõõmab temas tugevamini kui kunagi varem . Mitte et ta selles kahelnud oleks aga nüüd sai ta veel ühe kinnituse . Ka tema oli neiu karjete peale ühel ööl kohale jooksnud - niivõrd kohutavad oli need - ja näinud tuld . Grethel magas samal ajal , ta oli unerohtude mõju all , kuid kahtlemata tundis läbi une painajalikku valu , mis sõi ta jalga . Meeltepidurid olid maas , Element pääses valla . Gretheli voodi ümber oli helkinud helesinise leegiga tulesõõr , mis ei põletanud põrandat , kuid õhkas sellist kuumust , et Agrippa jahedas toas üleni higiseks muutus . Nüüd nägi ta teistkordselt elus Tuld - puhast tuld , mis põleb iseenese sees ja iseenese pärast , kannab tunnistust Gretheli valust ja mida ei saa kustutada . Leegid polnud kõrged , Agrippa astus neist ettevaatlikult üle ja katsus tüdruku laupa . See oli tulikuum , kuid mitte palavikust . Tuleneitsi lõõmas sisemisest põlemisest , mis lahvatas ta iidsest kosmoloogilisest ettemääratusest . Liigutas end unes , vähkres , piinles , pomises seosetuid sõnu ... Olid need ikka seosetud ? Kas mitte ei kuulnud Agrippa , kuidas kuivanud huuled vormisid üht sõna : " Aidann " ? Ent veel midagi tuvastas Agrippa Gretheli ravimise käigus . Nimelt selle , et Vee element on tema organismi jätnud tugeva jälje , õhutanud tuld tagant , katalüseerinud seda , ja et ta peab haiget jalga väga tugevalt " ravima " , et see ikka valutaks . Tuli ja Vesi olid leidnud - vähemalt minevikus - neiu kehas ühise keele ; Vesi , Vee element oli teda korra aidanud , siis kui Tuli oli olnud võimetu . Agrippa küsitles kord Grethelit ; ise suutmata täpselt sõnastada , mida ta teada tahtis , ja julgemata seda ka tüdrukule otse öelda . Grethel ei osanud teda palju aidata ega seletada , kuidas võinuks tema sisse sattuda Vee element . Mitte oma algsel kujul , vaid kuidagi lahustatuna , kuidagi peidetult . Tegelikult polnud see väga tähtis , kuid Agrippa teadlasehing tahtis selgust . Ehk sellepärast kulutas ta unetutel öödel aega , et lugeda kõike , mida oli teada ühest Akvitaania talunaisest , kes kuussada aastat tagasi tehtud imetegude eest oli kanoniseeritud ja keda hakati kutsuma Pühaks Mirandaks . Vanades raamatutes seisis , et kui üks hirmus laastav tõbi niitis inimelusid ja isegi vesi jões ise oli saatana mürgist nii roojane , et kõik , kes seda jõid , surid ja kõik , kes kaevudest jõid , surid , tuli Miranda , puudutas oma kätega mõnda kohta ja sealt hakkas voolama õnnistatud vett , mis inimesi ravis ja nende haigused ära viis . Püha Miranda klooster ehitati kohale , kus oli voolanud kõige suurem allikas . Ent ümbruskonnas võis veel olla palju allikaid , kust naise käepuudutus püha vee oli voolama pannud . Nii või teisiti - tõenäoline oli , et just ühest sellisest allikast oli Aidann haigele Grethelile vett toonud . Agrippa krigistas hambaid . Nii või teisiti - Grethel ei sosistanud unes selle nime , kes teda ravis ja tema valudele leevendust tõi , vaid seda , mida ärkvel ja teadvusel olles juba ammu kartis suhu võtta ; mille kohta teeskles , et on selle unustanud . Vähestel hetkedel , mil Agrippal aega üle jäi , külastas ta Josephe'it , oma õpetajat ja õpilast ; meest , kes on teda nii palju aidanud ja kelle abi läheb tal ka tulevikus tarvis . Talvistel kuudel oli Josephe loobunud oma tavaliselt praksisest - ta ei koostanud enam soovijatele horoskoope ega pidanud ülikoolis loenguid . Nüüd töötas ta Agrippa ja enda jaoks , temalgi oli teadlaseloomus , ta pidi teadma , mitte ainult järgima saladusi . Tihti istusid nad Agrippaga Josephe'i vaikse ja laguneva majakese tossava kamina ees , jõid magusat bordood ja vahel maitsesid ka amontiljaadot . " See on kummaline , " mõtiskles ükskord Josephe , " kummaline , et sina - üks kõige erakordsem mees , kes iial maailmas elanud - viid väikese Akvitaania kuningriigi , mille kohta sa räägid , et seda isegi teistes maailmades olemas pole olnud , suurtele võitudele Uues Maailmas ; teed väikse suureks , et see ise kohe maha jätta . Sa ei saa nautida oma võite ja kuulsust , kuigi just seda saaks sul Akvitaanias küllaga olema . Sa ei hooli ju põrmugi Akvitaaniast , ometi rabad ööd ja päevad tema hiilguseks . " " Akvitaaniat pole enam kauaks , " arvas Agrippa . " Ma ei tea , kes väljub suurest võitlusest võitjana , kuid Akvitaanial on väljavaateid - üpriski häid , möönan ma - Uue Maailma kolooniates edasi elada . " " Miks sa ei läinud hispaanlaste juurde ? Nende juurde , kellega sa esimest korda Uues Maailmas käisid ? Miks sa tulid Marceli juurde ? Kas poleks sul hispaanlastega rohkem olnud lootust edu saavutada ? " " Hispaanias on Inkvisitsioon ja dominiiklased ... " " Meil on ju ka Inkvisitsioon ? " imestas vanamees . " Seal on ta teistsugune . Dominiiklastel on kõigis Hispaania õukondades tugev positsioon ; nad hukutaksid mu . Teiseks pole Hispaanias sind ja sa ei saa sinna ka naasta . Ilma sinuta mul edulootust pole . " " Sa hindad mind üle . " " Ma pole seda kunagi teinud , Josephe . Mitte üheski maailmas , mitte kunagi . Kas või see siin - " Agrippa viipas käega laual lebavale käsikirjale " on midagi sellist , millega mina hakkama ei saaks . Sa oled edasi arendanud minu teooriaid ; täiendanud neid ... Kui maailmas on kunagi elanud kaks meest , kes on tõele jõudnud nii lähedale , siis oleme need meie . " Käsikiri sisaldas Josephe'i uurimusi ja tähelepanekuid Agrippa jutustustest , seoseid erinevate salaõpetuste vahel ; sisaldas riituste kirjeldusi ja palju muud . See oli koostatud akadeemilisest huvist ja tegelikult omamoodi tarbetugi , sest Agrippa teadis kõike , mida tarvis , et jätta see maailm igaveseks seljataha siirdudes uutesse , lõpmatutesse maailmadesse , Matrix mundi'sse või mis iganes teda ees ootas . Et jõuda lähedale Jumalale , leida maailma põhjus , leida enda olemasolu põhjus . Lõpetamata käsikirja - sest kas saaks selline käsikiri olla kunagi lõpetatud ? - pealkiri oli " Tulest ja Jumala loodud ilmadest " . Vanamees kirjutas seda õhinal , kompileeris oma elutööd , mida ta ei saanud kaasa võtta ega maha jätta . Ta pidi jätma selle Tulele . " Ma kirjutan seda edasi , " lubas vanamees endale ja Agrippale . " Seal , järgmises maailmas , kindlasti kirjutan ma seda edasi . Ma tean siis rohkem Huehueteotlist ja Tuleväravast ... " " Neid ei pruugi seal olemas olla , " kahtles Agrippa . " Ma ei tea , mis meid seal ees ootab . Sellepärast ma tahangi sinna . " " Kuid nad on olnud igas eelmises ? " " Palju on olnud sama ja palju erinev . See kõik on mõistatus , Josephe . Huehueteotl ; Prometheus ; Platon ; Jeesus ; asteekide viis maailma , mille kaart niiväga sarnaneb pentagrammile ; Tulevärav ; neli elementi ... Alati on olnud inimesi , kes on otsinud maailma algust ja põhjust . Ja alati on nad jõudnud oma otsingutes Tuleni . Tuli , Josephe , Tuli ! Kas on veel maailmas midagi vägevamat ? " " Ent millel põhineb see veendumus , et Tulevärav on ka selles maailmas täpselt seal , kus eelmises ? " " Kõik andmed , mis mul on õnnestunud koguda Marceli kartograafina , kõik viimseni , kordavad täpselt eelmise maailma omi . Ameerika on samasugune ; Euroopa küll mitte , aga Ameerika on . Tulevärav ei saa olla teises kohas . Asteekide legendid jutustavad - tõsi , need polnud veel muidugi asteegid , kes esmakordselt Huehueteotliga kohtusid , vaid hõimud , kes elasid nende tulevases kodukohas - , et kunagi lahvatas sellel kohal maa seest leek ja sealt väljus vanim jumal Huehueteotl ehk Xiuhetecuhtli , inimkonna esimene kaaslane , kes tõi neile tule ja sundis inimesi tule abil end kummardama . Kas ei meenuta see sulle müüti Prometheusest ? Huehueteotl oli vana mees , hammasteta ja küürus . Ta valitses inimesi , õpetas neid elama ja lahkus sama äkki kui oli tulnud , lahkus Tulle . Kuid enne , kui ta selle maailma maha jättis , valis ta endale inimeste seast Tuleneitsi . See tüdruk oli sündinud samal päeval , mil Huehueteotl maailma tuli , ning ta oskas oma pilguga tuld süüdata . Kõige pühamat tuld , räägivad asteegid , sest ta võis põletada mitte midagi ; manas vaid puhast ja kuumimat tuld . Ta võttis seda neitsit samal kohal , kust oli enne tulnud läbi tule - see oli siis tühi saar keset järve , hävitas ta süütuse ja kadus tõusnud leekidesse . " " Ja mis sellest neitsist sai ? " " Legendide järgi ta põles ära , " vastas Agrippa õlgu kehitades . " Aga mitte vägivallaga ei võtnud Huehueteotl tüdrukut , vaid tema enda soovi kohaselt . Hiljem ehitati sellele kohale tempel . Kohale , kus seisab Tulevärav ; ainus koht maailmas , milles neljas element avab ukse . Võtmeks on vaja Tuleneitsit , kes seda elementi enda sees kannab . Olen näinud asteekide kosmoloogilist kalendrit ; nad tundsid nelja elementi - Maad , Vett , Õhku ja Tuld ning teadsid , et just Tuli on neist kõige tähtsam , otsustavam ja määravam . Ka asteekide kosmoloogia - mida neile õpetas kahtlemata Huehueteotl - kordab sama , mida meie salaühingud on leidnud Aristotelese ja Platoni käsikirjadest . Et Tuli ja Maa on teiste elementide alusepanijad ning Vesi ja Õhk nende tuletised ; nad moodustavad jumaliku pentagrammi põhja , millele tugineb kõik muu . Ma olen näinud nende kivisse tahutud lugu Tuleneitsist ja Huehueteotlist , hoidnud enda käes seda tahvlit , mis räägib elementidest . Nagu ka Platon , teavad asteegid , et Tuli kannab endas valgust , liikumist ja läbipaistvust ; Maa pimedust , tihedust ja vaikust . Aga kõik elemendid kannavad endas ühte suurt ja lõpmata vaimu - jumalat , oma isa , loojat ja juhti . Muutes elemente , muudame maailma . " " Kui seda ei räägiks sina , peaksin seda juttu paganlikuks sonimiseks . " " Seda ei räägi ainult mina . Tead , millega veel asteegid oma tulejumalat seostavad ? Huehueteotl on pimedusest valgusesse liikumise sümbol , tema isikus näevad nad soojuse üleminekut külmusesse , elust surma . Huehueteotl aitas surnute hingedel liikuda edasi , järgmisesse maailma . Ta on ülemineku jumal , teisale kandumise jumal . Elemendid muutuvad ... Valitsedes elemente , valitseme maailmu , ent mitte iial Jumalat . Sest tema on välja valinud Prometheuse , Huehueteotli , minu ja sinu , et me rändaksime maailmast maailmasse - õppides neid tundma ja tunnetama . Tule jättis Jumal mulle viimaseks - kõige tähtsam kõige lõpuks - ja mitte asjata ei korrata seda fraasi ka mitu korda pühakirjas . Ja kas pole mitte Jumal mulle minu väljavalitust korduvalt kinnitanud ; kas või nüüd , mil ta Gretheli minu meelevalda on andnud ? " " Ta ei käskinud ju sul teda ometi piinata ? " kõhkles Josephe . " Ma ei piina teda ! Ma kasvatan ja õpetan teda . Harjutan teda minust lugu pidama , mind austama ja mulle kuuletuma . Pealegi , mu armas Josephe , mis puutub piinamisse ... Meil on vedanud , et vajame praegu asteekidelt vaid tule abi elemendi tarbeks . Neil on ka jumal Xipe Totéc ehk Meie Nülitud isand . Sellele jumalale toodi ohvreid , neid nüliti elusalt . Pärast tõmbasid preestrid oma ohvri naha endale selga . Nii aimavad nad järele igakevadist maa uuenemist . Nahk , see on uus maa nahk . Huvitav , mis ? " Jospephe põrnitses kaaslast altkulmu , kuid põgus naeratusvine Agrippa suunurkades andis viimase ära . Mõne hetke pärast naersid nad mõlemad mürinal . " Ah , Heinrich , sina ja sinu naljad . " " Ma olin enda meelest täiesti tõsine , " üritas Agrippa kinnitada . " Aga Grethel ... Grethel peab mõistma , et oli kõrk ja upsakas , kui nõudis endale teist seltsilist peale minu ning minu heasoovlikkus tõi talle kallale kurja tõve ... " " Ega see tõega ohtlik ole ? " " Ei ole , ma olen seda sulle ju rääkinud . Tema haige jalg on mulle kasulik mitmel kombel . Kõigepealt hoiab see tüdrukut toas kinni ; ei lase kevadisel verel vemmeldama hakata ja õue nõuda , Sa tead ju millised on noored tüdrukud kevadel ? " " Tean , " muheles Josephe , " õigemini mäletan . " " Teiseks laseb tema haigus tal end tunda minust sõltuvana , sest mina ravin ja leevendan tema piinu . Näitasin talle kord , otsekui kogemata , luusaagi ning nüüd ta teab , et ainult minu hoolitsus võib teda jala mahalõikamisest päästa . Kolmandaks on iga minu tulek talle valude vaigistuseks . Lasen haigusel püsida niikaua , kuni mulle vajalik , see tähendab ärasõiduni . " " Ma siiski arvan , et me oleksime saanud läbi tüdrukule kannatusi põhjustamata . Anna mulle andeks , aga see tundub piinamisena . Sa poleks pidanud teda luumädanikuga nakatama . " " See polnud kerge otsus , " tunnistas Agrippa . " Kuid haigus hoiab teda voodis seni , kuni ma reisilt tagasi jõuan . Ära teda siis liiga kiiresti terveks ravi . " Josephe'it esitles ta Grethelile märstikuu päeval , mil üle Akvitaania käis ootamatult viimane lumesadu ja jättis varasemad linnukesed toiduta nälgima ja surema . Enne määris ta neiu jalga salviga , mis valu võttis , et haige saaks tähelepanelikult kuulata ja meelde jätta . " See on Josephe , " lausus Agrippa Grethelile tõsiselt . " Minu sõber ja õpetaja , parim arst , kes kunagi Akvitaanias elanud . Seni kuni mina teie juurest eemal viibin , ravib teid tema . " " Te lähete minu juurest ära ? " päris kahvatu Grethel vaevukuuldavalt . " Mitte kauaks . Asjatoimetused sunnivad mind väikesele reisile , kuid vähem kui kuuga olen ma tagasi . Mul on valus teist lahkuda , " ütles Agrippa , katsudes oma tooni malbeks suruda . Aga Grethel ei vastanud " Minul teist samuti " , vaid noogutas lihtsalt . Josephe naeratas julgustavalt . Tüdruk ei küsinudki , kuhu Agrippa läheb ; üldse oli ta haiguse ajal harjunud vähe küsimusi esitama . Ta leppis pooltõdedega , millega Agrippa teda varustas , ning leidis lootust ja lohutust teadmisest , et Aidann on elus ja sõprade juures , pole teda unustanud ning tuleb kevadel Bordeaux'sse . Sellepärast pelgas tüdruk üleliigseid küsimusi , et mitte Agrippat valvsaks muuta . Eriti pelgas ta küsida , kuhu nad kevadel teele asuvad , sest just sellest sõltus nüüd nii palju . Tema ja Aidanni jaoks . Grethel uuris oma uut arsti . Oleks ta osanud Aidanni kombel silmi lugeda , leidnuks ta sealt muudki peale kaastunde . " Mul on valus , " ütles ta siis . " Aidake mind , palun . " " Jah , " sõnas Josephe . " Ma aitan sind . " Agrippa lahkus järgmisel hommikul neljahobusetõllas ja kahe teenri saatel . Kuninglik kaaskiri ja vapp tõllal tagasid igas postijaamas kõige paremad ja kiiremad hobused . Ta oli kavatsenud kõigepealt Metzi sõita , et käia viimast korda oma kalli Gianna haual . Kuid enne Bordeaux'st lahkumist oli ta saanud kirja Aix-la-Chapelle'ist ehk Aachenist ja see sundis ta reisiplaane muutma . Metzi jõuab ka hiljem minna . Giannat ei too enam miski tagasi . See oli ainus naine , kes talle määratud oli , ja sellele naisele oli määratud surra . Võib-olla oli see lõiv , mida Agrippa pidi maksma . Ta pidi olema kiire ja täpne , et õigel päeval õiges kohas olla . Kuuldused , et Lotringis on Vahimehed katoliikliku hertsogi vastu sõda õhutamas , osutusid tõeks , ent lahingutegevust õnnestus Agrippal vältida . Lotringi sündmused võisid olla märk , et läheneb suurem sõda . Vahimeeste tegevusest oli muidki märke - Strasbourg'ist põhja pool , ühest külast läbi sõites , nägi ta võllas mitme noore inimese laipa , kelle küljes oli silt " Ketser " . Trahteris räägiti , et poodud olid palverändurid , kes rõõmsalt lauldes külarahvast olid lõbustanud , kui Vahimehed neile peale sattusid . Hoolimata , sellest et nad kõik olid korralikest perekondadest ja üliõpilased , korraldasid Vahimehed kiire kohtuprotsessi , mille käigus palverändurite juht Lothar - piinamisel muidugi - väga kummaliselt pühakirja tõlgendas . Peapiiskop ise nõudis ketserite kiiret hukkamist . Kohtumispaigaks oli valitud üks väike küla Frankfurdi lähedal - Tiesenhauptmeine . Seal asus keisri maaloss , kus piiskop Martin Luther oli nõustunud Agrippaga kohtuma , olles ise teel Aachenist keisri juurde Salzburgi . Agrippa jõudis kohale nädalaga , mis jättis talle ühe päeva varuks . Ta oli rõõmus , et sai puhata ja päevakese metsade ja ojade vahel jalutada , mõtteid koguda , ärevust alla suruda . Ükski kohtumine Martin Lutheriga polnud Agrippale kerge . See oli kahe gigandi , kahe ego põrkumine , mida saatis vastastikune austus , mis polnud neil võimaldanud otseselt vastasteks saada . Kuigi iial ei saa neist liitlasi ega sõpru . Pole saanud ja polekski saanud . Nad mõlemad tahtsid valitseda maailma , ent eri moel . Püha Rooma Impeeriumi Kõige Reformaatorlikum Kõrgus , saksa rahvuse peapiiskop , Vahimeeste Ordu meister Martin Luther saabus Tiesenhauptmeinesse väikese , kuid kõneka kaaskonna saatel . Must tõld nelja valge hobusega , neli Vahimeest valgetes mantlites , ilmselt kõik kõrgest seisusest ja ordukapiitli liikmed . Nende mantleid kaunistasid vapid hundipea ja kahe haagiks ristatud S-iga , kahe lainelise ristiga , mis meenutasid päikest . Agrippale ka juba vanadest pärsia käsikirjadest tuntud päikesemärki , millist kummalisel kombel olid kasutanud ka asteegid ühe oma jumaluse sümbolina . Kõik orduvennad kandsid mõõka ja sõjahaamrit , vana Martin ise oli loomulikult relvastamata , sest ta ei osanud käsitleda ühtegi terariista . Tema relvaks oli sõna . Sõna ja võim . Martin on vanaks jäänud , märkis Agrippa endamisi , kui peapiiskop tõllast väljus . Tema ja Akvitaania kuningliku kartograafi tõllad seisid lossi ees kõrvuti , sarnased nagu kaks isanda ootel koera ; Martin lonkas , ähkis , endiselt tüse , kuid kössi vajunud , nägu kurnatud ja lapiline , silmad kergelt punnis , hambad lagunemas . Agrippa sai kohe aru , et mees on haige , ehk isegi lootusetult haige , teeb nüüd kõike kiirustades , et ennetada vääramatut . Võidujooksus surmaga muutuvad kõik inimesed meeleheitlikuks ja julgeks , küsivad vähem südametunnistuselt ja rohkem mõistuselt . Peapiiskop kandis musta ranget talaari , näidates sellega oma pühendumust ja kuulumist vagade õpetlaste ja kirikumeeste hulka , see oli selge vastand Peetruse järglaste Rooma kombe kohaselt uhkele ja tikitud rüüle . Ainus kaunistus tema rõivail koosnes kahest ristatud S-tähest , see rippus rauast ketiga kaelas tähistades ordumeistri staatust . Nad vahetasid mõne tervitussõna , sõid lossiisanda ja orduvendade saatel õhtust , rääkisid tühistest asjadest , kui üldse rääkisid , relvistusid mõtteis eelseisvaks jutuajamiseks , jälgisid üksteise hääletooni , miimikat ja kehakeelt . See oli luure , kompamine , mille lõpuks mõlemad uskusid end vastase kohta tõtt teadvat . Siis eraldusid nad tühja saali , mõlemale toodi õlut . " Ma pean vara tõusma , " sõnas peapiiskop vaikselt . " Meil on pikk tee ja mäed väsitavad mind . " " Huvitav , mulle pakuvad nad just puhkust , " vastas Agrippa , rüüpas sooja õlut , millesarnast ta polnud juba ammu joonud ja mis meenutas talle kaudselt kodukohta Kölnis . Muidugi polnud Frankfurdi õlu Kölni omaga võrreldav . " Me oleme alati erinevad olnud , Heinrich , " ohkas peapiiskop . " Liiga erinevad . " " Mida sa silmas pead ? " " Ustavust . Ma pole kunagi mõistnud sinu ustavust , sinu reegleid , sinu tõekspidamisi . Sa oled ju germaani soost , vapra Karl Suure rahva järeltulija , sinus voolab tõeline Põhja veri . Sa oled Jumala poolt väljavalitud õilsa rahva poeg , kes ei taha oma kuuluvust mõista ja teenib võõraid , alamaid rahvaid . Sa pole iialgi leidnud hinges soovi tervitada oma tõelist kuulumist . " " Ma teenin seda , kes maksab paremini ja kes ei sega mind teel tõe juurde . " " Ainus tõde on piibel , ainus isand on Jumal , ainus teenistus on Jumala , oma rahva ja keisri heaks . " " Mulle ei õpetatud seda ülikoolis , " irvitas Agrippa , kuid sundis end kohe tõsiseks . " Sa oleksid pidanud oma naelte , haamri ja proklamatsiooniga varem välja tulema . " " Ma üritasin varem , " ohkas Martin taas ja puudutas hõbedast õllekappa pragunenud huultega . " Wittenbergis , nooruses . Sa ju tead seda lugu - augustiinlased piinasid mind ja heitsid keldrisse . Ometi ma ei kahetse seda . Tänu sellele tekkis minu ümber rohkem uskujaid . " Jah , Agrippa teadis . Ta teadis , kuidas noor augustiini vend Martin oli üritanud luua ainsat ja tõelist mungaordut , mis tema arusaama järgi pidi aitama võimule pääseda õigel keisril , et teutooni rahvas saaks valitseda Jumalast kuulutatud teel . Teel , mida Agrippa pidas valeks . Martin oli alustanud sellest , et üritas oma üheksakümne viie teesiga reformida katoliku kirikut . Algul polnud paljud noore munga ja algaja teoloogi õpetustele suuremat tähelepanu pööranud , teda peeti isegi hulluks , kuid lõpuks üritas ta Erfurdis oma uue ordu algetega kukutada kohalikke augustiine . Ta heideti vangikongi ja teda piinati . Sellest saigi alguse märtri tee võimule , kuulsusele , hiilgusele ; Vahimeeste Ordu kiire võidukäik keisrikoja kaardiväeks . See oli Martin Lutheri ainus minevik , mida ta teadis ja mäletas ; Agrippa mäletas muudki . " Ma lahkun , Martin , " sõnas siis Agrippa . " Ma lähen ära . " " Seda oled sa kogu aeg teinud , " vastas peapiiskop . " Sa oled pidevalt teel olnud , ent pole kuhugi jõudnud . " " Siiski , ma olen sel teel mitmeid kordi sind kohanud . " " Ega ainumaski kord minu õpetust kuulda võtnud , vaid ise ja üksi oma kõrkuses teisi hullutanud ; sundinud neid järgima ketserlikke teooriaid ... " " Mina , " Agrippa tõstis nimetisõrme , mõeldes , et ju ta siis ongi peapiiskopi poolt ketseriks kuulutatud , ja ütles tähendusrikkalt : " Mina pole kedagi iialgi sundinud . Ma pole iial oma tõekspidamiste ja õnne nimel suhtunud kellessegi nagu Prokrustes oma külalistesse ... " " Jälle kasutad sa oma paganlikke argumente , " lõikas peapiiskop vahele . " Tõde saab olla üks ja ainus . Kui sa tead seda , siis pead kuulutama ning võtma kasutusele kõik abinõud , et seda järgitaks . Igasugune muu käitumisviis on patt . " " Ma tulingi sulle rääkima tõest , " sõnas Agrippa . " Tegelikult olen väga tänulik , et kõrgeauline peapiiskop leidis mahti minuga kohtuda . Tõesti olen . " " Mis see oli ? " Luther sulges silmad ja nipsatas näppe . " Las ma meenutan , oli see õuenõidur ? Või ei , astroloog ? Salanõunik ? Ja kus ? Metzis , Antwerpenis , Paduas , Viinis ? Oh ei , sedapuhku oli see vist kartograaf mingi prantsuse vürsti õukonnas . " " Kuningas Marceli juures Bordeaux's , Akvitaanias . Ja kartograaf tõesti . " " Õige , kartograaf muidugi . Kas tõde peitub nüüd maakaartides ? Või mulksuvad sul nende ümber pudelikesed nõiarohtudega ja sa joonistad nendele Saatana märke ? " " Ma uurin neid , Martin . Et leida õige tee . " " Seda pole ühelgi maakaardil . See on kirjas piiblis ja sinu teutooni südames . Ainult seal ! Millal sa viimati piiblit lugesid , maateadlane ? " " Täna hommikul . Ma teadsin , et sa küsid seda . Sa küsid alati . " " Mitte mina ei küsi , vaid Jumal , kes on lasknud kirja panna sõnad , mida iga usklik peab igal päeval lugema ja meeles pidama . Aga jätame selle . Alati kui me usust räägime , tunnen ma kahetsust , et me pole kohtus ja akna taga ei sea töömehed tuleriita üles . Ma ei leiaks endas kunagi jõudu ja mehisust , et sind saata sinna , kus on su tõeline koht . " " Seal saab see olla ainult viivuks ... Tõde on aga selles , mis tuleb edasi . " " Jälle räägid sa tõest ! Tõde ja usk on üks , Heinrich , ja ma ütlesin juba , et ei soovi sinuga usu teemadel arutleda . " " Ja sina räägid alati - kui juttu tuleb tõest ja usust - tuleriidast . " " Sa oled sofist ! Sa paned mu kõnes rõhud valele kohale ja tood sealt välja mitte asja iva , vaid tühised kõrvallaused . " " Kui räägitakse tõest , siis ei saa olla tühiseid kõrvallauseid . Kui räägitakse usust , ei saa rääkida põletamisest ja piinamisest . Või on piinamine ja põletamine sinu jaoks nii lihtsad ja igapäevased asjad - tühised kõrvallaused , nagu sa ütled ? " " Joo õlut , Heinrich ! Sa ägestud , " soovitas peapiiskop ja järgis ise oma soovitust . " Ma ... " ütles Agrippa , tõstis siiski kannu ja võttis pika sõõmu , pühkis habemest vahtu ja jätkas : " Ma ei ägestu kunagi . Kuid sa ei vastanud mulle . " " Mida ma pean sulle vastama ? Ka Jeesust piinati ja jüngreid põletati . Soovid sa sellest kuulda ? Millisest tõest tahad sa minuga rääkida ? Aga kui tahad teada , siis vastan sulle , et jah . Piinamine on lihtne . On lihtne , kui sa vihkad . See on kerge , kui sa vihkad , väga kerge . Tahad sa öelda , et pole kunagi kedagi piinanud ? " " Ei kedagi usu ja tõe nimel , ei kedagi . " " Sa valetad . Kõike , mida inimene teeb , teeb ta oma usu ja tõekspidamiste nimel ja muu pole kõneväärt . " " Sinu usk ei saa ju olla ainult vihkamine ? " " Usk ongi vihkamine , Heinrich , ja mul on väga kahju , et sa pole sellest siiani aru saanud . Kes usub , see vihkab . Kes ei vihka , ei usu . Ainus õige armastus maailmas , kõige puhtam ja siiram saab olla ainult usu vastu . Kui see on sinus olemas , siis on ka vihkamine . See pulbitseb sinu sees , nõuab õiglust ja karjub Jumalariigi järele . Sa pead vihkama valet , võltsi , ketserlikku uskumist , sest see moonutab ja väärastab üht ja ainsat tõde . Kes pole meiega , on meie vastu , teda me vihkame ja temaga võitleme . See ongi tõde . " " Sa oled alati samasugune , Martin , " lausus Agrippa pead vangutades . " Alati , kui ma sind olen kohanud , alati ja igal pool oled sa täpselt samasugune . " " Kas sina ei ole ? " " Mina ? Kõiges , mis puutub asju , milles ma sinuga nõus pole , siis küll . Ja neid on palju . " " Seega saad sa aru , et meil pole mõtet sinuga tõest rääkida , " võidutses peapiiskop . " On ikka , " muheles Agrippa . " Aga esmalt mõned maisemad ja käegakatsutavamad asjad . " " Et sul oli ka neid mõttes , kui mind siia kutsusid ? " " Jah . Kõigepealt tahtsin sulle öelda , et ma lähen ära . " " Seda sa juba ütlesid . " " Ma pakun sulle veel ühte kokkulepet . " " Veel ühte ? " " Jätkuks sellele , mis meil oli nõiaplika üle , keda Vahimehed tahtsid põletada . " " Sa annad ta meile tagasi ? " " Ei , sest ta pole nõid . Ma tahan sulle anda midagi muud . Tahan anda nende meeste nimed Vahimeeste Ordust , kes müüvad benediktiinide kloostrile laipu , et nood neist reliikviaid meisterdaksid . Minu teada on see ületamatus vastuolus ordu põhikirjaga . Te ei tunnista ju reliikviaid . " " Sa valetad ! " peaaegu hüüatas Martin Luther . " Ei salga , et olen seda teinud , kuid mitte praegu . Et kõrvaldada jälgi toimepandud veretööst , viisid vennad Philippe de Festo ja Bertrand Wichard ühe tapetud pajatsi laiba Püha Miranda kloostrisse , said tema eest tasu nelikümmend marssiini ja varjasid seda minu eest . Ainult minu tähelepanelik pilk ja mõned vestlused kloostri munkadega paljastasid tõe . Laip oli see pajats , kelle teatris reisis mind huvitanud tüdruk . Veel enam - selle asemel et tüdruk kinni võtta , korraldasid nad veresauna ja hukkasid süütud inimesed . Kahtlemata oleksid nad ka ülejäänud laipadest üritanud lahti saada , kuid kui nad mõrvapaigale tagasi tulid , olid need kadunud . Tegelikult olid nad juba maetud . Selle , mida orduvennad oleksid pidanud tegema , ajas korda üks kohalik puuraidur . " Peapiiskop istus mõnda aega liikumatult , ainult tema tugevad sügavad hingetõmbed lõhestasid vaikust . Tal oli raske hingata , otsekui mataks kurku suur padi . Rasvavoltides käsi pigistas tugevalt hõbedast õllekappa . " Need on rängad süüdistused , " ütles ta siis . " Kas sul on tõendeid ? " " Milline tõend võiks ordumeistrile ja kapiitlile veel kindlam olla , kui vendade eneste sõna . Küsige neilt ja vaadake , kas nad valetavad . Et panid toime kuritöö ning selle varjamiseks andsid oma panuse katoliku usu dogmadesse . " " Kui need inimesed varjasid nõida ... " alustas Luther . " Kas pole sa ise kirjutanud , et küsimuse nõidumisest suudab lahendada ainult kiriklik kohus ? Nad ainult arvasid , et tüdruk on nõid . Ta pole . Ja need inimesed polnud seda hoopiski . See oli mõrtsukatöö , mille eest vastutab prokuraator Andreas isiklikult . " " Mu ustav Andreas , " pomises peapiiskop . " Mulle öeldi , et ta tapeti Bordeaux's . " " Ma kuulsin sellest , " noogutas Agrippa . " Mõistatuslik surm ... " " Ja mida sa vastu tahad ? " küsis Luther , raputades mõtisklused eemale . " Vastu oma süüdistustele vendade kohta . " " Ühte elu . Alam-Antrauschi parun Bonifacius del Rusticato . Ma tean , et Andreas kavatses ta kohtusse tuua ; kavatses talle midagi halba . Milles teda ka ei süüdistataks , tean ma ühte - ta on ustav keisrile ja kõike , mida ta on teinud Vahimeeste vastu , tegi ta ainult ühel motiivil . Et kaitsta oma väljaspool abielu sündinud tütart . Sohitütart . Jätke ta rahule , las ta sureb oma surma . Kas me leppisime kokku ? " " Kuid Jumalale pole see kokkulepe mitte meelepärane , " urises Martin Luther . " See parun on petnud Vahimehi . " " Et päästa põletamisest oma tütart . Usu mind , ta pole iial lugenud sinu traktaati " Vahetuslastest " ega näinud hüsteeriad Heidelbergis ja Wittingenis , kus inimesed lasid hukata oma haigeid lapsi ; kõik tänu sinule , kes sa nad Saatana poolt äravahetatuks kuulutasid . " " Sest saksa rahvus ei vaja vigaseid , " hüüatas peapiiskop . " Rahvus peab olema puhas ja tugev . Sellised ebardid teevad häbi meie verele ja neist ei sünni muud kui värdjaid , kui üldse kedagi . Nad on kahjulik ballast , mis tuleb üle parda heita . " " Me oleme sellest juba rääkinud ja jääme alatiseks eriarvamusele , " katkestas teda Agrippa . " Nii et leppisime paruni osas kokku ? " " Ainult juhul , kui sinu süüdistused kinnitust leiavad . " " Ma arvan , et sinu käsutuses on vahendeid , millega vendi üles tunnistama panna , " muigas teadlane . " Aga veel kord ma ütlen sulle , Martin , et ma lahkun nüüd . Lisaks sellele kokkuleppele tulin sinuga ka hüvasti jätma . Ja küsima , kas sa tahad teada tõde ? " " Tõde on see , millest sina ei saa mulle rääkida . Sa ei tea seda , sa lased sellel endast mööda voolata , et väärõpetusi kuulutada . " " Nii et sa ei taha seda kuulda ? Ei kübetki ? " " Sa võid selle endale jätta , Heinrich . Seniks , kuni sellest lahti ütled . " " Head aega , Martin . Sa pole üldse muutunud . Sa ei muutu kunagi . " XXIX Extremadura notar Aidann jõudis Roncesvalles'i trahterisse , kus ta mõned kuud tagasi oli öö veetnud , samaaegselt ühe lõuna poolt , Extremadurast tulnud hidalgoga . Tagasitee mööda Camino't , läbi Kastiilia , Leóni ja La Rioja Püreneedeni oli kulgenud kiiresti ja mugavalt . Tõtt-öelda polnudki ta oma elus nii hõlpsalt reisinud . Olles lühiajalise õukonnas viibimise jooksul juba omandanud korralikud kombed ja nähes üle mitme päeva esmakordselt hästi riietatud härrasmeest , kummardas Aidann tollele viisakalt , tundes , kuidas tema enese rõivad ja väljanägemine sunnivad taas ühte osa mängima ; Galicia õukondlase oma nimelt . Hidalgo oli kastiillane , tema kõnepruuk kõlas keerulisemaltki kui keel , millega Aidann oli Gelmirezes harjunud ja ekslikult kõigile hispaanlastele omaseks pidas . Näis , et ka hidalgol oli hea meel oma seisusest inimest kohata , ta ei teinud välja kaaslase noorusest ega mõningasest ebalusest , vaid kutsus ta lahkelt endaga õhtustama , lauale toodi praetud püüd , nii tavaline söök Püreneedes . Ka kohalik vein maitses kastiillasele , kuigi ta mainis korduvalt , et see pole kaugeltki võrreldav Extremadura omaga . Aidann leidis seepeale võimaluse kiita Galicia siidrit , aga kaaslane krimpsutas seda kuuldes vaid nina . Hidalgo ütles , et ta nimi on don Hernan , ametilt ( loodetavasti ) juba endine notar Medellini linnas , mis teda surmani ära tüüdanud , kuid vanematelt päritud väike mõisakökats ei too piisavalt sisse , et ilma teenistuseta läbi ajada . Notariametit peab ta juba üle kümne aasta , on mauridega sõdinud , korra isegi üle mere Melillas , mis siiski uskmatute kätte langes . Aidannile tunduski mees rohkem sõdalase kui notari moodi , seda tema jässaka kasvu , välkuvate elavate silmade ja üle põse jooksva mõõgaarmi tõttu . Ennast esitles ta Burgundiast pärit Anselmo de Gunardinina , kes praegu ametis Galicia õukonnas , jättes igaks juhuks don Juani paažiks olemise mainimata . Selgus , et nad mõlemad reisivad Akvitaaniasse , Bordeaux'sse . Aidann tõi ettekäändeks mõned Gelimireze tühised asjaajamised , don Hernanile oli seal keegi kartograaf hiilgavat teenistust pakkunud , aga täpsemalt ta sellest ei kõnelenud . Muretses ainult , et ei oska oktsitaani keelt . Nad veetsid lõbusa õhtu , mille käigus mõlemad baskist peremehelt laenatud vihueela saatel oma armastatule laulsid ; don Hernan Juana de Zunigale ja Aidann Grethelile . Vein maitses magusana ja mõjus uimastavana . Kakskümmend aastat , mis neid lahutasid , vähenesid iga veinisõõmuga . Peagi tundis Aidann , et peab puhkama minema . Hidalgo naeris ja lehvitas talle järele . Teele asusid nad koos ja varavalges , olles ilmselt öösel sõlminud sellekohase sõnatu kokkuleppe . Igal juhul ootas don Hernan trahteri ees senikaua , kuni Aidann oma andaluusia täku saduldas ja reisiks valmis oli . " Senjoor Anselmo ! " oli don Hernan rõõmsalt hüüdnud . " Teele , teele ometi , kaua te seal kohmitsete ? Kas Compostelas on kõik sellised venivillemid ? " Rada viis läbi Aidannile tuttavate mägede , millel aeg-ajalt võis kohata palverändureid . Päev möödus lõbusalt ja huvitavalt , nad jagasid teineteisega teadmisi võõrastest maadest ja keeltest . Mõtteis oli Aidann siiski rohkem Ursula ja Gretheli juures . Tema mõtted tiirlesid peamiselt ühe kuuma tütarlapsekeha ümber ja ilmselt sai don Hernan sellest aru , sest katkestas tihti oma jutu ja noogutas Aidannile mõistavalt . " Ei ole kerge jätta maha armastatud naisterahvast , kas pole , senjoor Anselmo ? " " Sugugi mitte , don Hernan , sugugi mitte . " " Aga tee kustub , kangelasteod ootavad meid , uued seiklused ja varandused ! " " Oh , kui oleks see nii , don Hernan . Pigem olen ma kõik , mis mul on , maha jätnud Compostelasse . " " Aga te lähete siiski ? " " Jah , ma lähen siiski , " vastas Aidann ohates . " Ka minu Juana jäi Medellini , kuni teenistus Bordeaux's läbi saab . " " Ta on teie naine ? " küsis Aidann viisakusest . " Ei , paraku veel mitte . Te ehk imestate , miks pole ma senini abielus , kuigi minu aastad ja staatus seda ehk nõuaksid . Seletan teile - Juana isa don de Zuniga Vallero ei nõustu andma oma tütart , kes on minust kümme aastat noorem , mehele , kel puudub korralik varandus . Õnneks on Juana ise visa ja omab isa üle võimu , mis ei lase vanamehel teda mõnele ümbruskonna rikkamale tegelasele mehele panna , kuigi - kinnitan teile - puudust kosilastest Juanal ei oleks . Just nimelt ei oleks , kuna keegi ei soovi tunda kõril minu mõõgatera . " " Nii et teie vahel seisab rikkus , mida teil pole ? " " See saab mul peagi olema . Kaks korda olen ma üritanud seilata Uude Maailma , et seal nii endale kui oma kuningale kuulsust ja au koguda - räägitakse , et rikkust on seal piisavalt - kuid kummalgi korral pole konkistadoorid minu teeneid vajanud . See on pikk ja kurb jutt ja ma parem ei tüütaks teid sellega . " Õhtupoolikul tõusis torm , mis pani mägedevahelised orud ulguma , tolmu teel keerlema ja tõi silmapiirile tippude kohale ähvardavad pilved . Nad kiirustasid , et jõuda ühte teeäärsesse orgu , kus pidi asuma järjekordne trahter . Tee muutus kitsukeseks ning mägedest veerenud kiviklibu tegi läbipääsu raskeks . Aidannile tuli see koht meelde , nad olid siin eelmiselgi korral vankriga jänni jäänud . " Buena Camino ! " põlastas hidalgo . " Paras tee küll ! " " Edaspidi läheb paremaks , " teadis Aidann . " Kui me nende kahe kuru vahelt läbi pääseme , tuleb org ja pärast on tee tasasem . Siin ongi kõige raskem koht , need järsud nõlvad ja ... " " Nõlvadega ehk saame hakkama , " pomises hidalgo . " Koormavankreid meil ju pole . Hoopis keerulisem saab olema aga nende tüüpidega , kes meid jälgivad . " " Jälgivad ? " ei mõistnud Aidann . " Kui noor senjoor pole ehk tähele pannud , siis juba tunnikese saadavad meid mööda nõlvaharju neli kohalikku . Nad arvavad , et varjavad end osavalt ja sestap loodavad meid hõlpsalt tabada . Kuna neil aga vibusid ega ambe pole , siis kardan küll , et peame neile pettumuse valmistama . Muuseas , kui hästi te oma orgiga vehkida oskate ? " " Ma olen võtnud tunde don Ramóni juures Coruñas , ent pole kunagi ühegi tõelise vastasega silmitsi seinud . " " Siis tuleb teil seegi ära õppida . Need on baskid . Haavad neid ei kohuta . Andke surmahoop ! " Hidalgo taltsutas veidi hobuse sammu , kohendas aeglaselt mõõgapidet ning kobas põues pistoda järele . " Kas meil tuleb võidelda ? " " Ma loodan küll . Kui teil pole just soovi oma raha ja hobust neile hulgustele loovutada . " " Kui neid on neli , siis ... " " Siis saame neist jagu , " jäi hidalgo endale kindlaks . " Kuid ühega tuleb teil hakkama saada . Nad valivad rünnakuks kõige kitsama koha . Olge valmis ja kuulake minu käske . " Aga rünnak ei järgnenud veel niipea . Enne jõudis saabuda õhtuhämarus , milles Aidann ikkagi ei suutnud tuvastada ühtegi märki jälitamisest . Kui neid tõepoolest jälitati , siis tehti seda väga osavalt , milleks on võimelised ainult maarahvas või elukutselised röövlid . Ehk olid nad rünnakust loobunud ? Või lihtsalt ootasid sobivamat hetke , mingit kindlat kohta , kus nad teadsid ohvritel pääsu mitte olevat . Tuul ja torm olid äkitselt vaibunud , asendunud isegi sügavama vaikusega , kui oli enne tormi puhkemist . Don Hernan ei näidanud , et ta jälitamist märganud on , ja lasi hobul rahulikult sammu astuda , üks käsi kergelt mõõgapidet hoidmas , teine ratsmeid . Ta istus sadulas sirgelt , iga hetk valmis taplusse asuma . Aidanngi tegi kindlaks , et ta saab oma lühikese mõõga kiiresti kätte , kuigi mõte surmaheitlusest tõi baski röövlitega tal hirmujudinad ihule . Talle meenus stseen jõe ääres , kus Võluteater Vahimeeste rünnaku läbi otsa leidis , voolav veri ja surmaeelsed karjed . Neid rünnati päris öö hakul , kui nad olid jõudnud kurvi , kus ühel pool ulatus sügavikku noorte mändidega kaetud mäejärsak , teisel pool aga oli peegelsile kaljusein . Kahtlemata röövlid teadsid seda kohta . Ratsanikud liikusid kõrvuti , kui nende ette langes krigiseva mütsatuse saatel suur puu , mis tõkestas tee ja nähtavasti oli poolviltuses asendis köiega üleval kaljunõlval teise puu külge seotud . Selja tagant kostis röögatus - äkitselt olid sinna kiviselt nõlvalt laskunud kaks röövlit . Eespool , langenud puu taga seisid teised . " Ei saa põgeneda , " hüüdis pikkade juuste ja habemega bask , kes nähtavasti oli nende peamees vigases oktsitaani keeles . " Raha ! Raha meile ! " Need olid tema viimased sõnad , sest läbi õhu vuhises don Hernani pistoda , mis lõpetas lennu mehe rinnas , kes polnud ametnikuvälimusega mehest sellist kiirust osanud oodata . Ta rapsis kätega õhku , tegi koha peal paar tiiru ja vajus puu peale kummuli , rabeles ja tõmbles pisut , rögises midagi ja jäi vaikselt lebama . Ainsa hüppega oli hidalgo sadulast maas , käes haljas mõõk , mille tupest väljatõmbamise heli äratas röövlid hetkelisest tardumusest . " Seljad kokku , senjoor Anselmo ! " röögatas hidalgo . Ärevad hobused seisid vastu siledat kaljut , nende kõrval teelised mõõkadega ; baskid ei pannud oma kaaslase surma miskiks ja lähenesid kahelt poolt . Aidann sai aru , et don oli tapnud ühe vaenlase - eestpoolt ründava , et Aidannil tuleks ainult ühega võidelda . Kaks tagant lähenevat võttis mees järelikult enda peale . Surnud pealik tähendas nüüd ainult ühte - mingit jutuajamist pole enam tarvis ; veri nõuab vere hinda . Aidann ei näinud selja taha , kuid kuulis seal mõõkade kõlinat ja jalgade trampimist . Baskid ründasid . Aidanni vastasel oli pikem mõõk kui temal , ent ühe teraga , ilmselt külasepa taotud algeline relv , millega mees vehkis kui põrguline . Aidann ei saanud taganeda , küll aga pareerida . Tegelikult ei kestnud võitlus kaua . Bask haavas varsti Aidanni käsivart , poiss pillas mõõga käest . " Don Hernan ! " karjatas ta ehmatusest ja valust . Samas langes ka üks hidalgot rünnanud meestest , mõõk oli läbistanud ta parema külje , ta vajus ühele põlvele , pani käe haavale , millest purskas verd , ja jälgis mõistmatul pilgul võitlust . Teine kallaletungija , nähes , et jõud on võrdsustunud , taganes paar sammu , nii et hidalgo sai end ümber pöörata ja paari kiire hoobiga Aidanni vastasel mõõga käest lüüa . Hetkeline paus , mille ajal mees oma hobuse laudjale tugeva hoobi lajatas ja midagi hüüatas . Loom ajas end tagajalgadele püsti , hirnatas ja vehkis õhus esijalgu . Bask pidi taganema , et mitte lasta kabjalöögiga oma kolpa purustada . Viivuks mõtles Aidann , et võitlus ongi läbi . Aga ta ei teadnud baskide loomust . Ta nägi enda verd ja tundis riiete all haava . Valu mitte , käsi oli hoopis kuidagi kerge ja tundetu . Hoop polnud käsivart läbistanud , vaid selle välimisele küljele pika rebendi tõmmanud . Aidann teadis , et valu tuleb hiljem . Baskid vahetasid mõne omakeelse sõna . Siis rabasid taas maast relvad ning lähenesid ähvardaval sammul . " Kuidas end tunnete , senjoor ? " hõikas hidalgo , " Olete haavatud ? " " Mitte surmavalt . " Uuesti lasi hidalgo hobusel kapjadega põtkida , mis hoidis vähemalt ühte vaenlast eemal . Too astus paar sammukest tagasi , komistas surnud kaaslase otsa , kuid ei kukkunud ja tõmbas tolle haavast võidukal ilmel pistoda . Aidann korjas terve käega mõõga maast . Tasapisi tundis ta viha kerkimas . See hulgus siin oli teda vigastanud , tahtnud temalt röövida raha ja elu . Nagu tal neid endal tarvis ei läheks ! Ta tahtis nüüd võidelda , tahtis rebestada mõõgahoobiga vaenlase ihu , tahtis näha , kuidas sealt veri voolama hakkab , tahtis näha tema hämmastunud silmi . Silmad . Aidann puuris pilgu röövli silmadesse . Ja nägi seal hetkelist kõhklust . Neljast kallaletungijast oli järel vaid kaks . Nende rünnak oli tagasi tõrjutud ja kaotused suured . Ja siis , vaid viivuks , eksles röövli pilk kõrvale , kaljunõlva poole , üles . Mees oli seal midagi märganud või teadis , et seal on midagi . See oli olnud kiire ja asjalik , varjatud pilk , ent ometi teadlik . Kõhklus asendus kavala läikega . Aidann pööras pead , vaatas üles kalju poole . Seal oli vari , mis liikus , vinnas end püsti , tõstis kahe käega pea kohale kivi . Röövlid olid ühe mehe reservi jätnud ja nüüd ähvardas too don Hernani peale kivi kukutada . Poiss sööstis paigalt , hüppas , lendas läbi õhu ja tõukas hidalgo tugevalt vastu kaljut . Samal hetkel prahvatas kivi maha , mürtsatuse saatel tõusis tolmu ja kiviklibu . Röövlid röögatasid . Aga enne veel , kui ründajad uuesti pealetungile asusid , hetkel , mil Aidann tundis õlal hidalgo julgustavat ja tänulikku patsutust , kõlas mägedest pasunahääl . Aidann jäi naelutatult paigale seisma , käsi mõõgaga langes jõuetult rippu . Ta tundis ära selle hääle , mis esimest korda , mõned kuud tagasi , oli ta keha hirmuhigiga katnud , puudutanud igat veresoont ta kehas . Ainult et nüüd kõlas pasunahüüd palju lähemalt kui eelmine kord . See kõlas siitsamast mäetipult , sealt , kust äsja oli langenud kivi . Nendeni ei jõudnud selle kauge , igalt kaljult võimendunud kaja , vaid nad kuulsid otse pasunat ennast , lähedalt , selgelt ja võimsalt . Hidalgo don Hernan nähtavasti polnud kunagi kuulnud " Rolando laulu " ega legendi baske kummitavast pasunast . " On's meile abiväge oodata ? " hüüatas ta ning ründas uuesti . Ent selleks puudus vajadus . Kõigepealt lendas veel midagi läbi õhu , ülevalt alla ja prantsatas kivi otsa , mille ise oli viiv tagasi lendu lasknud . See oli viies röövel , surnud . Ta oli lihtsalt alla tõugatud , sama teed pidi , nagu ta ise oli soovinud surma tuua . Baskid põgenesid , jättes ühe meelemärkuseta haavatu ja kaks surnut tee peale maha . Ka hobustele oli pasunahääl eriskummaliselt mõjunud , mõlemad ajasid end tagajalgadele püsti , korsatasid ärevalt ja näisid ülimalt hirmununa . " Mis see on , senjoor Anselmo ? " ei taibanud don Hernan . " Miks nad põgenevad , meil pole ju sugugi lõbusaks läinud . " Aidann ei vastanud , vaid tõstis sõnatu pilgu ja näitas käega üles kaljuveere poole . Seal seisis mees , nii lihast ja luust , kui veel olla saab aga ometi ümbritses teda kaheksasajaaastase surma hingus . " Minu lugupidamine teile , vapper senjoor , " lausus don Hernan ja kummardas . " Näib , et teie pasun mõjub neile lurjustele paremini kui teras . Ja selle eestki , " hidalgo viipas alla kukutatud röövlile , " tänud teile . " Mees kaljul ei liigutanud . Siit alt polnud võimalik täpselt näha tema nägu ega riietust . Ilmselt kandis ta tumedat pikka hõlsti , millele kinnitatud vöö küljes rippus tugev kahekäemõõk . Mõõk oli tõenäoliselt verine , sest hallile kaljule tilkusid sellelt piisad , mis voolasid mööda konarusi ja õõnsusi alla . Siis kummardas temagi ... ja oli läinud , kadunud hetkega , mis Aidannil ja don Hernanil kulus silmapilgutuseks . " Kummaline kuju , " pomises hidalgo . " Ma olen talle muidugi abi eest tänulik , ent oleksin ka ise nende tõpranägudega hakkama saanud . Ju see on mõni kohalik aadlik , kelle mõõka need metslased tunda ei taha . Ja teiegi , senjoor Anselmo , päästsite mu elu . Näidake , kuidas teie haav on ? " Haav jooksis verd . Aidann hakkas tundma valu - nagu oleks keegi põleva oraga ta käe peale tulise joone tõmmanud . Ta nägi oma verist liha , tundis , kuidas iga mahatilkuv verepiisk valu suurendab ja teadvust ähmastab . " Tühine kriimustus , " arvas hidalgo . Ta sidus haava kinni , sest loomulikult sisaldasid tema sadulataskud sidet ja mingit haavasalvi . Käsi jäi ometi tundetuks ja Aidann pidi edaspidi ohje ühe käega hoidma . Ööseks jõudsid nad trahterisse , kuhu jäid pidama kaheks päevaks , mille jooksul haav jõudsalt paranes ja poiss sai jälle mõlemat kätt kasutada . Hidalgol polnud kiiret , ta ootas , mil Aidann terveneb . Veel nädal ja nad olid Bordeaux' väravate all ; head sõbrad , vanusevahest hoolimata , sest koos valatud veri lähendab inimesi . " Millal te Hispaania poole tagasi lähete ? " küsis Aidann hidalgolt . " Ma loodan , et mitte niipea . Kui kõik kujuneb nii , nagu mulle lubati , siisalles hulga aja pärast . Elage hästi , Anselmo de Gunardin , ja pidage meeles , et kuigi te pole just võitleja , on teil soodumus võita . Kus iganes meie teed ei kohtuks - ja ma palun Jumalat , et ta selleks võimaluse annab - siis teadke , et Hernan Cortés on alati teie teenistuses , sest te päästsite minu elu . " " Ja mina olen tema tänuvõlglane , " lausus Aidann kummardades . Siis läksid nad lahku , hidalgo suundus oma sõnade järgi otsima Tema Majesteedi kartograafi ja Aidann tüdrukut , keda uskus armastavat . VIIES RAAMAT UUDE MAAILMA XXX Alonso de Salazar Frias Aidann alustas otsinguid trahteri juurest , kus Pilar oma ametit oli pidanud . Kõrtsmik oli ülbe ja rohmakas tegelane , kes alles ühe eküü peale teatas , et viskas libu tänavale , kuna selle jalad hakkasid mädanema . Millal oli see juhtunud ? Teine eküü . Enne jõule , arvas kõrtsmik . Veidi enne jõule . Aidann ohverdas ka kolmanda mündi mille eest sai teada , et rohkem pole mees tüdrukust midagi kuulnud , aga võib-olla teavad temast midagi teised hulgused ja kerjused - kellele muule peaks teda vaja minema ? Äkki hoorab siiamaani kuskil Langieux' urgastes , kus teda teenete eest toidetakse . Kuidas võiks neid kerjuseid leida ? Langieux'sse ehk noorhärral minna ei tasu , arvas kõrtsmik , kuid kiriku treppidel , seal kogunevat nad enne missasid . Anuvad almust ja kerjavad . Trahteripidaja kahtlustava pilgu saatel lahkus Aidann " Neljast Kroonist " . Ta ei jõudnud veel kvartalivahetki astuda , kui tundis õlal kerget puudutust ja kuulis allasurutud hüüet , mis nagu " Armuline isand ! " oleks öelnud . Võpatades pööras poiss ümber ja märkas ühte vanemapoolset naisterahvast . See hallide juustega daam kandis lihtkodanlase riietust - pikka tumedat kleiti ja kapuutsi . Kerjuseks ta ei sobinud , otsustas Aidann . " Kas armuline härra tuleb Coruñast ? " küsis naine kiiresti ja vaikselt , ise hirmuga ringi vaadates ja Aidanni kõrvalisemasse tänavasoppi tirides . Ainult üks inimene Bordeaux's võis teada , et Aidann tuleb Coruñast . Et Galiciast ja Santiago de Compostelast , seda võis teada ka hidalgo Cortés . Aga et Coruñast ? " Jah , " sõnas Aidann ettevaatlikult . " Ma tõepoolest olin Coruñas . " " Ma kuulsin köögist , et te küsisite minu mehe käest Jalutu Pilari kohta . " " Nii see oli , " kinnitas Aidann erutusvärinat tundes . " Teie mees on kõrtsmik ? " " Pilar töötas meie juures . Kunagi , " ütles naine . " Kuni mu mees ta välja viskas . Ma olin selle vastu , kuigi teadsin , et tal on õigus . Ärge olge Georges'i peale pahane , ta ei ole tegelikult nii südametu , aga äri on äri ... " " Ma mõistan . Kas teie võite mind Pilari otsimisel aidata ? " " Kui te tulete Coruñast ja teie nimi on Aidann . " " Minu nimi on Aidann . " Kiiresti sirutas naine poisile peopesa , millel oli üks eküü . " Tehke , et seda ei oleks enam . Ja tehke ruttu , sest ma ei taha , et minu mees märkaks mu kadumist . " Algul poiss ei taibanud , mida naine mõtles . Kuid siis meenus talle kohtumine Pilariga ja tema ülemeelikus trikkidega . Aidann kattis naise krobelise käe enda omaga , tõstis siis selle üles ja naise pihk oli tühi . Aidann tegi ta näo ees kiire liigutuse , näidates , et ka tema käes münti enam ei ole . Naeratas siis ja korraga kõlises münt tänakividele . " Ma olen tõesti Aidann , " ütles ta . " Kas Pilar palus seda teha ? " " Jah . " Naine kõhkles . " Ta ütles veel , et - mul on muidugi raske seda nõuda , aga ta ikkagi ütles ja kinnitas , et ... " " Mul on siin vist üks ülearune marssiin , " arvas Aidann ja avas kukru . " Vaatame järele ... Koguni kaks on , mille olemasolust mul aimugi polnud . Ju nad sattusid minu kukrusse eksikombel , kui ma teie eküü ära kaotasin . " Naine kummardas alandlikult . " Me viskasime Pilari tänavale ja ma kahetsesin seda väga . Ta polnud halb tüdruk ja ma olin temasse omamoodi kiindunud . Lubasin teda aeg-ajalt üles otsida ja talle toitu tuua . Aga juhtus nii , et hoopis tema leidis mind . Kuigi mitte päris nii , nagu ma oleksin oodanud . See oli varakevadel , vahest paar kuud tagasi , kirikus . Esiti ei tundnud ma teda ära . Tulime mehega kirikust välja ja meie ees astus keegi rikas ülik koos teenri ja kahe neiuga . Üks neiu näis olevat tema tütar ja ta lonkas kergelt . Kuid siis märkasin , et teine tüdruk - kammerneitsi ilmselt - käis karguga , täpselt nagu Pilar . Kuigi kark oli veidi uhkem ja tema riidedki palju peenemad . Ma hüüdsin teda , sest lonkamise järgi otsustades oli see kindlasti Pilar . Ta pöördus ümber ja ma nägin , et see oligi Pilar . Ta nägu läks naerule , aga ta tegi mulle žesti , et ei saa minuga kõnelda . See oli kummaline ... " " See teine tüdruk ? " küsis Aidann kärsitult . " Ta lonkas ? " " Jah , noorhärra . Oodake , ma räägin teile järgemööda . Järelikult oli ta sattunud selle peene neiu toatüdrukuks . Aga kes võtaks ühejalgse lõbunaise endale toatüdrukuks ? Paar nädalat hiljem astus ta " Nelja Krooni " sisse ja olgu Jumal mulle tunnistajaks , et ma ei tundnud teda kohe ära . Ta nägu oli looriga kaetud . Tal oli väga kiire . Ta jooksis otsemaid minu juurde - ainult viivuks - ja ütles : " Hea Marijo ! Kevadel tuleb mind otsima Aidann Coruñast , kes oskab trikke teha , münte ära kaotada nagu koomuskitegijad . Ütle , et ma olen Gretheliga Guyoni mägimajas , ta tasub sulle heldelt . Ja anna mulle kiiresti üks onu Paco präänik ! " Ma andsin talle prääniku , ta viskas ühe mündi letile ja kadus sama kiiresti , kui oli tulnud . " " Grethel ! Ütles ta tõesti Grethel ? " " Nii ma kuulsin , armuline härra . Ta ei öelnud , et te olete kõrgest soost , aga seda näen ma nüüd isegi . " " Kus on de Guyoni mägimaja ? " " Ma ei tea midagi maja kohta , aga sellenimeline org jääb linnast pisut kirde poole . " Kolm marssiini vahetasid omanikku . " Olge te tuhandeks tänatud , armuline härra , " naine kummardas , ja jooksis minema . Aidann aga - süda rinnus rõõmust hüppamas ja pea küsimustest tulvil - seadis sammud ülikooli poole , minnes mälu järgi linnaväljakult neid samu tänavaid pidi , mida mööda ta sügisel Pilariga oli jalutanud . Paaril tänavanurgal küsis ta teed ja jõudis hõlpsasti tuttava madala , sammastega toestatud maja juurde . Ta ei teadnud täpselt , mida kavatseb magister Friaselt küsida , kuid just selle mehega oli ta otsustanud ühendusse astuda , sest tal oli Bordeaux's liitlast tarvis . Jah , tunnistas ta endale , tal olid olnud mõned kahtlused selle mehe suhtes , ent elu Gelmirezes oli talle andnud julgust ja südikust . Enam polnud ta hulkuv rändnäitleja , vaid õukondlane . Ja maailmgi tema ümber oli teistsugune - selline , kus südikus saab tasutud . Enesekindlus ja julgus - need kaks asja , mis puudusid Võluteatri Aidannil , olid nüüd olemas Galicia printsi paažil . Ja kui järele mõelda , siis enesekindlust oli Aidann kõige rohkem ammutanud viimasest ööst Ursulaga . Enesekindlust ja enesearmastust , sest ... Aidann pühkis Ursula mõtetest . Ta oli otsimas Grethelit . Aga kõigepealt magister Friast . Kuulsat õpetlast polnudki raske leida , eriti siis , kui sul on seljas peened rõivad ja sa ise oled õukonnakommetega harjunud . Teda juhatati läbi pikkade võlvkäikude , millest hõngus sadu kummalisi lõhnu , üks neist kuulus kahtlemata raamatutele . Talle näidati rasket tammepuust ust , millele tuli koputada . Ta koputas . Vaikus , kolin , kähisev hääl . " Kes on ? " " Anselmo de Gunardin Galicia õukonnast . Otsin magister Alonso de Salazar Friast . " Kõhklus , lukuragin ja uks avanes . Aidanni ees seisis pikk mustas maani ulatuvas talaaris ja jõulise ilmega mees . Nurgelised näojooned , targad sügavad silmad , lopsakad hallid juuksed . Ta meenutas vananevat ja pulstunud , pisut väsinud lõvi , keda Aidann oli kunagi näinud Thijmbroockis , kus elajat veeti puuris ringi ja näidati raha eest . " Juba aastaid pole minu juurde Hispaaniast tuldud , " ütles sügav hääl . " Kes on Anselmo de Gunardin ? Kuulen sellist nime esimest korda . Ja te ei pea niimoodi kummardama , kohe näha , et te pole harjunud ja ma ei nõua seda kelleltki . " Aidann lõpetas kummardamise , punastas kergelt ja luges vurinal ette lause , mida ta teel ülikooli oli hoolikalt kokku seadnud : " Ma tulin Alam-Antrauschi parun del Rusticato palvel , paluma abi ühele õnnetule tütarlapsele , keda usun siin linnas väevõimuga kinni peetavat ... " " Madonna ! " hüüatas magister Frias , rabas Aidannil küünarnukist ja tõmbas ta kabinetti . " Sellistest asjadest tuleb alustada , noormees ! Kui asja sisu on hoopis parun del Rusticato ja õnnetud tütarlapsed , nagu suvatsesite väljenduda , siis teie nimi ja koht , kust tulete , on hetkel täiesti ebaoluline ; veel enam , kui selleks on Galicia , mis seab mu mõtted hoopis teistele radadele . " Kabinet oli ovaalne , see oli kõrgete lagedeni raamaturiiulitega täidetud , keskel väike poodium , millel seisis kirjutuspult ja sellel avatud raamat . Nähtavasti oli mees sellest väljakirjutusi teinud , sest sealsamas seisid tindipott ja pikk hanesulg . Raamatuid jagus ka põrandale . Muid mööbliesemeid ruumis polnud ; puldi taga seinas oli tolmune aken , mis heitis kabinetti ähmast valgust . " Ma olen ... " alustas Aidann . " Üsna haruldasest aadlisoost , " segas magister vahele . " Ma pole iial kuulnud ühtegi paika nimega Gunardin . Ega ka de Gunardinide läänidest ega teenistusest . Häälduse järgi olete Antrauschi maadest või Brabandist ja oktsitaani hiljuti ära õppinud , räägite seda muide kerge galeegi aktsendiga , mis pole teie emakeel . Kuidas teie vapp välja näeb ? " " Mul ... Ma ... ei ole vappi ... " ühmas Aidann segaduses . " Järelikult ei leia ma de Gunardine ühestki matriklist , " ohkas õpetlane . " Mida oligi arvata . Kes te siis tegelikult olete ? " " Aidann on mu nimi , kuid paberitel , mille kõrgeauline don Juan , Galicia kroonprints , alla kirjutas , seisab Anselmo . Ja Gunard oli tegelikult mu kasuisa . " " Selge pilt . Võtke istet , noormees . " Istuda polnud kuhugi peale raamatuhunniku , kuhu Aidann istuski . " Rääkige , " käskis õpetlane . " Del Rusticatost ja tütarlapsest . " Ja Aidann rääkis , sedapuhku tõesti midagi vahele jätmata . Tulesüütamisest ja Gretheli tegelikest võimetest , nii nagu ta neid mõistis , ja rääkis ka sellest , et ta pidas neid omadusi päris võlukunstiks . Traagilisest juhtumisest Vahimeestega ja Gretheli röövimisest Bordeaux's , enda sattumisest Galiciasse ja muidugi Guyoni mägimajast . Kui ta oli lõpetanud , palus magister tal Grethelit täpsemalt kirjeldada . Ja ütles siis : " Keegi ei saa pilguga tuld süüdata . Kes seda siiski teeb , on tõesti nõid . Aga teda ei pea ära põletatama , vaid tuleb uurida , kuidas ta seda teeb . " " Kas te ei usu mind ? " küsis Aidann . " Ma olen ise näinud , kuidas ta ... " " Ma olen kristlane , " katkestas teda Frias . " Ja kristlase kohus on uskuda Jumalat . Teda ma ka siiralt usun ning ühtki teist tunnet usuga võrdlema ei hakka . Teadusest , ja mitte usust , peame me rääkima . Veendumusest ja võimalikkusest . Kui see kõik on just nii , nagu te räägite , siis on maailmas asju , mida Jumal pole veel võtnud vaevaks inimese vaimule avaldada . Selle jaoks ongi teadus , ainult mitte see , millega mina leiba teenin . " " Ometi olete te aidanud neid , keda on nõidadeks peetud . " " Sest usk , " hüüatas magister , " ei saa seisneda selle hävitamises , mille Jumal on maailma loonud . Inkvisitsioon peab olema pühakirja moonutajate vastu karm , ent mitte maailma vastu . Oht ei tulene mitte niinimetatud nõidadest , vaid Jumala sõna väärast lugemisest . Olen vaid aidanud süütuid ja õnnetuid . " " Siis aidake veel ühte ! " palus Aidann . " Kirjeldage , palun , noorhärra , kuidas kõnealune Grethel välja näeb . " Aidann alustas õhinaga , üritades anda oma parima , kuid õpetlane katkestas teda muiates . " Te olete vist liig kaua trubaduuri mänginud . Katsuge ilma ilutsemata - pikkus , juuste ja silmade värv , ninakuju . " Kui Aidann lõpetas , sõnas Frias : " Ma kardan , et teda juba aidatakse , " ja ohkas . " Vaadake , on vähe , mida ma teha saaksin . Del Rusticato palus mul tüdruk päästa Vahimeeste ja Inkvisitiooni käest , kes on küll vaenlased , ent mõnes küsimuses üsna ühte meelt . Ja ka minu võimalused pole piiramatud . Mul õnnestub kohtuvaidlustes vahel inkvisiitoreid võita või siis nende nina alt mõni tulevane " nõid " eemale toimetada . Kardan , et kuulsus käib minu ees . Ma ei poolda kellegi hukkamist või põletamist , kui ta pole kurjategija . " " Grethel ei ole , " kinnitas Aidann ruttu . " Ta pole iial oma võlukunstiga kellelegi liiga teinud . Ta ei saagi midagi elusat süüdata . " " See on tõepoolest huvitav , " noogutas magister . " Väga huvitav mõnele teadlasele ja ma kardan , et ühe sellise valdusesse ongi Grethel praegu sattunud . " " Te mõtlete ... " " Jah , ma mõtlen seda , kes ta röövis , ühte isandat , kes tõepoolest elab praegu Guyoni mägimajas . Sellepärast olengi mina võimetu . Esiteks ei pruugi te tüdruku pärast karta , ta pole vaenlase käes , nii palju kui mina asjadest aru saan . Teiseks on tema röövija - kui nimetada röövimiseks seda , et neiu mitte vabatahtlikult selle mehe juurde ei läinud - Akvitaania kuninga juures võrdlemisi heas kirjas ... " " Nii et te teate siis , kes ta on ? " hüüatas Aidann . " Rahunege , noormees , rahunege . Teie Grethel on tõenäoliselt neiu , keda mulle esitleti kuningliku kartograafi Heinrich Cornelius Agrippa õetütrena . Ja ta näis olevat täie elu ja tervise juures . Kui ta on vang , siis üsnagi heades tingimustes . " " Agrippa ? " pomises jahmunud Aidann . " Agrippa ? " Kust oli ta seda nime kuulnud ? Siis kogus ta end ja väitis : " Nagu te äsja ütlesite , on ta selle mehe juures vastu oma tahtmist ! " " Noh , naisterahva tahtmised on tihtipeale kummalised , ent olgu ... Võin teile öelda vaid seda , et tõenäoliselt olen kõnealust tütarlast näinud . Ent välimuse järgi ei sarnanenud ta sugugi Agrippale , nende veri on erinev , kui mõistate , mida ma tahan öelda . Pealegi ei ootaks ma sellelt mehelt kuigi suurt tähelepanu ja hoolitsust oma õetütre eest . " " Kes on see mees , mida te temast teate ? " " Agrippa on kummaline inimene . Ja just seda laadi teadlane , kellele võiks teie tüdruk huvi pakkuda . Ta on ... hmm ... arst , maag , okultist , maateadlane , advokaat , astroloog , teoloog , seikleja , avantürist , alkeemik . Euroopas pole ühtegi salaühingut , kuhu ta kuulunud poleks . Tal on erakordne anne soetada vaenlasi ja nende eest edukalt põgeneda . Ta on mees , keda ma korraga kardan , põlgan ja austan , sest ei saa temast aru . Tema mõistmiseks vajan ma teadmist tema aust ja pühadustest . Aga ma pole kunagi adunud , mida peab Agrippa auks või mis on tema jaoks püha . Tema aumõiste on arusaamatu ja tihtipeale on tema pühendumised jumalamehele kohatud . Räägitakse , et ta omab raamatuid , ainuüksi milliste avamine ja lugemine võib välja manada kohutavaid deemoneid . Ta on tapnud , kuigi pole mõrtsukas . Ta ei reeda neid , kes pole teda reetnud . Üks on kindel - ta on erakordne inimene , kellest jääb siia maailma jälg ja mälestus , mis niipea ei tuhmu . Ma ei usu , et ta kavatseb teie neiule halba , ent ei arva , et ta teeks midagi tüdruku heaks , kui see poleks kooskõlas tema enda eesmärkidega . Praegu valmistab ta ette kuningas Marcel I ekspeditsiooni Uude Maailma , Indiatesse . Ja kuna te olete tema teele juba korra astunud ja õnnekombel pääsenud , siis ei soovitaks ma seda uuesti teha . Praegu minu käed temani ei ulatu . " " Uude Maailma , " pomises Aidann . " Ja Grethel ? " " Ma ei tea , millised on selle mehe kavatsused . Kuid minu tungiv soov on , et te ei teeks midagi sellist , mis teda ärritada võib . " " Aga milleks vajab Agrippa Grethelit ? " " Ütlesin juba , et ei tea . Tema teed on ettenägematud . Oma õpetustes , mis on paljudes kirikuisades vastumeelsust tekitanud , loodab ta maagia abil leida jumaliku alge . Võib-olla usub ta end Gretheli abil sellele lähemale jõudvat . " " Ma ... ma pean Grethelit nägema . " " Neiu on tema juures incognito . Ilmselt Agrippa eelistab , et te teda ei häiritaks . Jutud linnaväljakule aheldamisest polnud sugugi liialdatud . Ma arvan , et teil on elus kohutavalt vedanud , et Jumal on teid lausa õnnistanud - minge ja ehitage üles oma õnn Galicias , saage kroonprintsi usaldusaluseks ; unustage see tüdruk . Minge ja õppige Santiago Ülikoolis , sest raha teil ju on . Pajats pole teiesugusele vaprale ja taibukale noormehele sugugi kohane elukutse . " " Ma tulin Bordeaux'sse , et Grethelit näha . Ja ma ei lahku siit enne , kui olen teda näinud . " " Siis ei pruugi te siit enam kunagi lahkuda . Teile anti head nõu , noormees . Ärge astuge Agrippa teele ette . " " Ma tänan teid soovituse eest , " sõnas Aidann ja otsustas siiski kummardada . " Ega kahtle nende heasoovlikkuses . Olen tõepoolest lihtne inimene , kes julges teie palge ette ilmuda ainuüksi lootuses ... " " Ärge raisake sõnu , " lõi magister käega . " Te olete ju näitleja ja lihtsalt kordate õukonnas õpitut . Tegelikult tahate te öelda , et ma võin oma soovitused ja hea nõu endale jätta , ning teid huvitab ainult see , kus asub Val de Guyoni mägimaja . " " Ma ei mõelnud sugugi nii ... " " Põhjaväravast keerate maanteelt mägede poole ja sealt , kus tee kaheks hargneb - ühele poole jäävad viinamarjaväljad ja teisele trahter - lähete otse üles . Maja hakkab kaugelt silma . " " Ma tänan teid . " " Pole tänu väärt . Pigem tänage mind selle eest , mida te tõenäoliselt ei kavatse teha . Sest see oli tõesti hea nõu . Nüüd aga - kui teil midagi selle vastu pole - jutustage mulle , mis Galicias uudist . Ja Navarras , sest see on minu kodukoht , mida mul elu lõpuni ei õnnestu enam näha . " Aidann lahkus ülikoolist tunni aja pärast . Tal oli palju mõelda ja otsustada . Vähemalt teadis ta nüüd oma vaenlase nime ; teadis , kust leida Grethelit ja et vähemalt mõned kuud tagasi oli too leidnud Pilari kaudu võimaluse talle sõna jätta . Seega , veel jõulude ajal oli Grethel Aidanni mäletanud . Kuid oma juhtumiste järgi Galicias teadis Aidann hästi , et mäletada on üks asi , ent iga oma sammu mälestuste ja igatsuste järgi seada sootuks teine . Ta oli kaks korda käinud palverändurite teed mööda , elanud Santiago de Compostelas , kandnud palverändurite riideid ja teeselnud , et soovib lunastada oma patte . Ta oli võtnud kuulda isa Gregorio soovitust , sisenenud Santiago katedraali , katsunud Pórtico de la Gloria sambaid , puudutanud peaga Pórtico looja kuju , emmanud altari kohal Santiago kuju . Ta oli oma palverännu lõpule viinud , otsekui võltspalverännu eest andeks palunud ja head õnne küsinud . Kuid kummalisel kombel - tundis ta - oli ta muutunud patuseks hoopis andeksandmise linnas , Püha Jakobi säilmete läheduses , oli seal maitsnud hea ja kurja tundmise vilja . Ta oli läinud Santiagosse , mänginud alguses isegi palverändurit , läinud kõige puhtamate kavatsustega , ent siiski teeselnud . Ja Santiago oli teda karistanud . Veidral viisil , pakkudes naudingutega looritatud kannatusi . Ent ikkagi oli Aidann muutunud enda silmis patuseks just nimelt el Camino Santiago'l ning ta tundis endal süüd . Tal oli valus , aga piin segunes joovastusega Ursulast . Ta ei suutnud seda täielikult mõista , sest kõik ta soovid ja kavatsused olid ju praegu pühendatud Gretheli leidmisele . Kui tuleks valida - siis valib ta Gretheli . On juba ammu valinud . Aga kui tuleks valida , kas anda alla Ursula meelitustele või mitte ... siis jääks ta vaim nõrgaks . Ainult Grethel võis Aidanni praegu aidata . Ainult Grethel võis aidata ta hingelt maha pesta patu , mille ta oli sooritanud pühas linnas . Aidann küsis endalt , kas ta ei karda armastada neiut , kes võib oma pilguga süüdata tuld ja põletada . Äkki see ongi puhastustuli ? Tal polnud isu , ent ikkagi astus ta sisse ühte kõrtsi ja tellis tallehautise ning kannu veini , puges ruumi tahanurka ja veetis järgmise tunni õrna liha maitstes , aeg-ajalt lahja maguse veiniga keelt kastes ja mõtiskledes . Enne õhtut asus ta Bordeaux' põhjavärava poole teele . XXXI Taaskohtumised Ka de Guyoni mägimajas söödi sel õhtul tallehautist , peeneid maitseaineid oli toidus palju rohkem kui tavalises linnatrahteris ning veingi oli hulka hõrgum , koka soovitusel just selline , mis sobib õrna talleliha juurde . Einestasid kaks meest - Agrippa ja tema külaline Extremadurast , hidalgo Hernan Cortés . Agrippa ise sõi vähe , kuigi jättis mulje , et on talleroa ja bordooga usinalt ametis , tegelikult aga kuulas ta külalise igat märkust ja lauset , jälgis tema kehakeelt , näoilmeid , jätmata midagi kahe silma vahele . Hidalgo tuju oli hea , ta tühjendas juba teist veinikannu ja näitas üles hämmastavat isukust . Osavalt vältis Agrippa hispaanlase küsimusi ja lasi tal endal rääkida , mida hidalgo - kuna jutuks oli tema elukäik ja sellest lobisetakse alati pikalt , laialt ja hea meelega - ka tegi . Tihti pööras jutt hidalgo seiklustele naistega ja seegi näis Agrippat äärmiselt huvitavat . Ei ole paremat moodust inimese kohta teadmiste saamiseks kui lasta tal oma armulugudest jutustada , seda aeg-ajalt mõne tähendusrikka ja lugupidamist väljendava grimassiga õhutades . Loomulikult oli asju , mida hidalgo varjas , kuid üha enam veendus Agrippa , et tema ees istub seesama Hernan Cortés , keda ta oli eelmises maailmas tundnud . Asi polnud mitte näos ega päritolus , aga Agrippa teadis , et inimeste iseloomud , elusaatusest rääkimata , võivad erinevates maailmates olla väga erinevad . Siin oli aga täpselt sama Cortés , kelle iseloom oli endine , kuid elukäik teine . Esimese kohta ei saanud Agrippa midagi parata ja polnud ka tarvis , sest just niisugust tal vaja läkski , ent teist otsustas ta muuta . Aeglaselt käänas ta jutu Uuele Maailmale , öeldes lõpuks : " Mind paneb tõepoolest imestama , et te pole ise sinna kippunud , kuigi nii suure naudinguga kõnelete seiklustest ja ihast rikkuste järele . " " Senjooril on hea kõrv , " irvitas Cortés . " Olen tõesti mõtelnud Indiatest , kuid nagu öeldud , pole seni sinna vaja läinud mitte sõjamehi , vaid riigimehi , kes suudavad seal tänu oma maisele varale uut elu alustada . Ja nendel saartel , kus praegu kuningavõim kehtib , kulda veel pole , nagu ma kuulnud olen . Küll aga leidub seda lääne pool , suurel mandril . Kuuldavasti plaanitsevad Galicia ja Kastiilia kuningad Uude Maailma ühisretke . Ent jällegi - vaesel notaril pole sinna suuremat asja . Kaks korda olen üritanud konkistale saada , kuid mõlemad korrad pole minu teeneid vajatud . Õigemini on mulle pakutud notari kohta Kuuba saarel San Salvadori linnas , mis suuremat rikkust ei tõota . " Agrippa kikitas kõrvu . " Ja te pole mõelnud sinna ekspeditsioonile kaasa minna ? " " Notariks ? Jälle paberilasu ja tolmused kabinetid ? " " Kuld , ma mõtlen . Seal mandril . " " Jah , olen mõelnud . Kes ei mõtleks kullale ? Võib-olla oleksin sel kevadel proovinud end mõnele laevale munsterdada - vaikides maha pakkumise notarina edasi töötada teha - kui poleks teie küllakutset saanud . Mida ma , tõtt-öelda , ei suuda siiamaani uskuda . " " Homme annab kuningas teile loatähe , maksab välja esimese poole aasta palga ning kinnitab ametisse , " lubas Agrippa . " Nii et tuleb uskuda . " " Ja kas ta ehk seletab mulle , millise juhuse tõttu on just minule selline õnn osaks saanud ? " " Kuningad ei seleta oma tahet , " muigas Agrippa . " Võib-olla teete seda teie ? " " Jooge veel veini , mu sõber , see pole Extremadura oma , vaid otse Bordeaux' väljadelt . " " Uskumatu , kuid see on tõesti Medellini omast parem . Ent miks ikkagi mina ? Harilik notar , kes pole isegi ühegi kuninga teenistuses olnud . Kuidas üldse võidi minust Akvitaanias kuulda ? " " Teie teod sõdades mauridega ... " " Need olid tühised , " põikles hidalgo . " Ent siiski said kuulsaks . Ei maksa olla nii tagasihoidlik , mu sõber . Vähemalt Ristisõjas osalenud Akvitaania rüütlite seas olite te legendaarne kuju . " " Te ei mõtle seda ju ometi tõsiselt ! Olin siis väga noor ja ... " Loomulikult ei mõelnud Agrippa seda tõsiselt . Aga ta kinnitas vastupidist . " Ma olen töötanud Salamancas , " sõnas ta . " Ja mäletan ähmaselt jutte teist . Olite seal võrdlemisi kuulus . Ma olen tegelenud ka horoskoopidega . Üks horoskoop , mille ma Marceli palvel koostasin , osutas just teie sünnidaatumi ja omadustega mehele . Horoskoop kinnitas ka elukohta Medellinis , mainis juriidilist tööd ning suurt õnne Uues Maailmas . Siis te mulle meenusitegi . Akvitaania vajab vaprat rüütlit , kes viib meie väed kulla juurde Uues Maailmas . Ta ei pea olema meresõitja , küll aga vapper , kartmatu loomuga ja ustav pühale üritusele . Või vaidlete te vastu ja kinnitate , et olete arg ja usupõlgur , kes ei hooli rikkusest ega kuulsusest ? " Agrippa Argumenteeris , nagu oleks mõne ülikooli dispuudil , kõige jaburama loogikaga . Ent notari puhul see toimis . " Ei , muidugi mitte , põrgu päralt , " hüüatas hidalgo . " Olete leidnud õige mehe . Ent mind paneb hämmastama summa suurus ja niivõrd kuninglik pakkumine . " " Õnn on teile naeratanud ; ärge alahinnake seda . " " Ei mõtlegi . Tõtt-öelda olen seni uskunud , et mul veab ainult naisterahvastega , mitte teenistusega . Mul on olnud naisi kõikjal , kus iganes olen käinud , kuigi ikka ja jälle mõtlen Juanale , kes pidi Medellini maha jääma . " " Paraku on see nii , " nentis Agrippa . " Teil seisab ees sõjakõik ning rohkelt indialaste naisi , kinnitan teile . Nad anduvad sellisele vaprale konkistadoorile suurima rõõmuga . Olen kuulnud , et nad on kehaehituselt kaunid ja sihvakad , nende nahk on kui pronksikarva unistus ja hellitused magusamad kui Bordeaux' vein . " " Santiago nimel , te panete mul suu vett jooksma ! " hüüatas tulevane konkistadoor . " Ja nad ei varja oma kehakaunidusi , " ei halastanud Agrippa , " vaid kõnnivad ringi ihualasti . Raske on nende hulgast valikut teha , seda enam , et nad kõik on saadaval ja üks kaunim kui teine . Valge , habemega mees on nende unistuseks ja tema rõõmustamise nimel oskavad nad teha asju , mis paneksid isegi Valencia kuningakoja õukonnadaamid punastama . " " Oh , säästke mind , senjoor Agrippa , ja öelge , millal me ometi teele asume ! " " Varsti , oh kannatamatu vallutaja , õige pea , vähem kui kuu pärast . Teid ootavad kujuteldamatud aarded ja paradiisinaudingud ja teilt nõutakse ainult truudusevannet Akvitaania kuningale ning minule , kes ma olen ekspeditsioonil kaasas kuninga erinõunikuna . Ja muidugi nõutakse teilt ustavat ning ennastsalgavat teenistust . " Hidalgo Cortés rüüpas veini , pani peekri lauale ja kõndis kannatamatult mööda tuba ringi . Ta plaksutas käsi ning nägi välja kuidagi narr ja muretult rõõmus . Agrippa ei lasknud end petta , ta tundis seda meest ja teadis , milleks ta on võimeline . Notariamet ja pidevalt allasurutud tahe vallutuste järele on teinud temast kiskja , kes tuleb vaid lõa otsast valla päästa . Kuna sel õhtul oli jutt mitmel korral naisterahvaste ümber keerelnud , ei saanud hidalgo pidama ja esitas hoolimatu küsimuse , et kes on see kaunis neiu , keda ta oli päeval maja aknast vilksamisi näinud . " See on minu õetütar , " ütles Agrippa karmilt . " Ma mõtlesin , et ... " " Minu õetütar ja ainult , " katkestas Agrippa . " Teie teenistus Marceli heaks ei muuda siin midagi . Grethel on minu hoolduse ja järelvalve all . " Hidalgo kummardas . " Palun vabandust , kui lasin end vääriti mõista . Sooviksin vaid avaldada talle oma lugupidamist ja õnnitleda niivõrd rüütelliku onu puhul . " " Te ei pea vabandama . Kuid peate pidama meeles , et siin pole Valladolidi ega Valencia õukond . " " Ma pole kunagi kahelnud , et vooruslikkus on Bordeaux's kõrgelt hinnas , " vastas Cortés , ent kui ta veini rüüpas , nägi Agrippa , et mehe käed värisevad . " Muuseas , ega teil pole midagi selle vastu , kui ma tänase öö veedan linnas ? " " Mul on see au teile kogu teie siinviibimise ajal külalislahkust osutada . " " Kahtlemata , ja ma olen selle eest väga tänulik . Raske on võõras linnas elamist sisse seada , eriti kui oled vaid vaene võõramaalane . Siiski loodan , et saate aru , et pikk reis ja eemalviibimine kallist Juanast ... " " Mõistan , " noogutas Agrippa armuliselt . " Ma ei tee teile takistusi , kui soovite oma seiklemisi juba täna öösel alustada . Ent meenutan siiski , et homme astute te Akvitaania kuninga teenistusse ning minul lasub kohustus vastutada teie julgeoleku eest . Julgen kinnitada , et öine Bordeaux on võõramaalastele võrdlemisi vaenulik paik . " " Tuhat kuradit , ma suudan enda eest seista , " hüüatas hidalgo peaaegu solvunult , " kas ei palgatagi mind just nimelt väepealikuks ? " " Oo , muidugi ei kahtle ma teie võitlejavõimetes . Kindlasti saate te kerge vaevaga toime kümne hulgusega ... " " Sajaga vähemalt ! " " Kas või tuhandega . Ent mõelge ise - kas on kõige õigem alustada oma teenistust Akvitaania heaks tema elanike vere valamisega ja sattumisega kõrtsikaklusesse , kui homme hommikul ootab teid Tema Majesteet ? Reeturlik pistodatorge selja tagant , kui ise olete ametis kümne röövliga ... Kas on mõtet riskida ? Kuidas suhtub kõrgeauline Marcel sellesse , kui esitlen talle tulevast konkistadoori , kes on öösel linnas hulgustega kakeldes aega veetnud ja seetõttu sidemeis ? Taltsutage oma lõbujanu ja kannatage Uue Maailmani . " " Minu eas mehe puhul on see raske , " kahtles hidalgo . Agrippa trummeldas kergelt sõrmedega vastu lauaplaati . " Muuseas , " ütles ta pärast väikest pausi , " mõistan ma teid täielikult . Ent mõistke ka mind . Teie enda huvid ja mure Akvitaania saatuse pärast sunnivad mind mõtlema teie julgeolekule . Milliseid naisi te eelistate ? " " Kuidas palun ? " Küsimus tuli hidalgole ootamatult . Ta seisatas keset tuba ja jäi üllatunult õpetlasele otsa vaatama . " Ma küsisin , et kas teil on kindlaid eelistusi naisterahvaste suhtes , kellega soovite jagada oma rõõmu määramisest Marceli ekspeditsiooni ? " " Mulle meeldivad kõik naised , " vastas Cortés õlgu kehitades . " Aga eriti sellised , keda ma varem tundnud pole . " " Mauritarid ? " " Neid pole enam nii palju saadaval kui vanasti , kuid nad olid tõesti head . Siiski tunnen ma neid liiga hästi . Mõtlesin rohkem akvitaanlannade peale . " " Kuid ühe jalaga mauritarid , " ei jätnud Agrippa . " Te vist suvatsete nalja heita ! " prahvatas Medellini eksnotar . " Kuidas saab ühe jalaga naine ... " Ent Agrippa oli juba märganud mehe silmis süttinud tulukest . Mäletas ta ju suurepäraselt Cortési ja tema veidraid tujusid . " Bordeaux's on palju mehi , kes on leidnud rõõmu ühe teatava ühejalgse mauritari hellitustest . " " See võib tegelikult üsna huvitav olla , " mõtiskles hidalgo . " Midagi väga omapärast . " " Puudu on ainult labajalg , ent siiski vean kihla , et sellise naisega pole teil varasemaid kogemusi olnud . " " Kindlasti mitte , " noogutas Cortés agaralt . " On ta vana ? " " Üsna plika veel ... Kindlasti alla kahekümne . " " Ja ehk olete nii lahke ja võite mulle öelda , kust sellist haruldust võib leida . " " Teie enda ruumidest , kohe kui olete lõpetanud veiniga ja selleks soovi avaldate . Juhtumisi viibib kõnealune naisterahvas praegu minu katuse all . " " Siis võtaksin ma selle veini hoopis endaga kaasa , " hüüatas Cortés , " ja teeksin seda viivitamatult . " " Nagu isandad soovivad , " muigas Agrippa . " Ka tütarlaps pole juba üle kuu aja nautinud ühegi mehe hellitusi . Usun , et temagi on üsna kannatamatu . " " Te mõtlete ka kõigele , isand kartograaf . Näidake mulle teed ! " Pilar oli sel õhtul oma emandast lahutatud , nagu alati mõned tunnid enne magamaheitmist . Gretheli näole oli juba tekkinud kevadine jume , ta suutis teha toas mõned sammud ; piinavad valud olid taandumas . Kevad tähendas Aidanni . Et Aidann tuleb teda otsima . Kevad tähendas lootust siit vangikambrist pääseda . Jumal ei saanud olla nii hoolimatu , et oli saatnud tema teele Pilari , keda oli varem Aidanni nägemisega õnnistanud . Poiss ei saanud Grethelit maha jätta nüüd , kus tal polnud enam muret ei toidu ega peavarju pärast , kus teda ei jälitanud Vahimehed ega ähvardanud tuleriit . Nüüd aga oli ta kõige kallimast inimesest lahutatud ja Jumal läkitas talle vaid aeg-ajalt lootusemärke , et Aidann pole kannatavat hinge unustanud . Võib-olla Grethel palvetas liiga vähe ? Agrippa , kes tihti kõneles Jumalast , oli tal lubanud vaid kaks korda kirikusse minna ega näinud suuremat hoolivat , et Grethel saaks pihil käia . Võib-olla ta arvas , et tüdruk ei saa vangistuses patustada ? Igal juhul oli ta seda teinud . Grethel oli valetanud . Valetas iga päev , kui nägi Agrippat . Pilarile ta ei valetanud . Pilar jagas kõiki ta saladusi ja hoidis neid . Pilar oli toonud Grethelile sõna , et Aidann tuleb teda otsima ja päästma . Kuidas ? Kuidas suudaks Aidann teha midagi selle võimsa mehe vastu , kes on kuninga juures hinnas ja kes varsti viib ta reisile Uude Maailma ? Grethel ei teadnud , ent lootis . Midagi muud tal üle ei jäänud . Et Agrippa kavatseb ta Uude Maailma viia , kuulis Grethel Pilarilt . Toatüdruk omakorda oli seda oma teravate kõrvadega kuulnud läbi akna vestlusest Agrippa ja ühe kuningakoja saadiku vahel . Juttu oli laevade ettevalmistamisest ja Agrippa oli nõudnud , et tema ja õetütre jaoks seataks korda kõige paremad kajutid . Grethel oli uinumas . Poolunes väherdes lõid meeled kujutluspildi üleelamistest läinud sügisel , mil ta oli Võluteatriga mööda maad rännanud . Talle meelestus peoõhtu Soubou' külas , mil ta esimest korda üle pika aja oli õnnelik olnud . See oli kummaline õhtu , ta oli tundnud meeletut vallatuspuhangut , rõõmu sellest , et on noor ja võib end tunda lihtsa tüdrukuna , kes ei pea mõtlema kuskil sisimas põlevatele leekidele ja Vahimeestele . Ta tahtis lihtsalt tantsida ja tunda elust rõõmu . Aidann ... Loomulikult oli Grethel juba ammu märganud kummalist pilku Aidanni silmades . See poisu ei võinud veel midagi teada tüdruku ja noormehe suhetest , ta oli olnud nii noor ja abitu . Aga ometi tundis Grethel rõõmu , kui oli märganud endale suunatud Aidanni igatsevaid pilke , mis nautisid ta kehakumerusi ja jälgisid imetlevalt iga ta liigutust . Ta ei ärbelnud enam , ei esinenud , ja Grethel oli juba mõttes otsustanud , et laseb kunagi Aidannil end kallistada . Kas või igavuse peletamiseks või selleks , et kedagi peast lolliks ajada . " Oh , Grethel , sa ajad mind peast lolliks , " oli Wip alati öelnud , kui Grethel oli veidi end kaisutada lubanud ja siis naerdes põgenenud . Kuid Aidann polnud Wip , Aidann oli teistsugune . Kas ta oli parem ? Grethel ei teadnud veel . Soubou's oli ta tahtnud tantsida ja ühtäkki aru saanud , et tahab kohe praegu just Aidanniga tantsida , teda peast lolliks ajada ja vaadata , mida poiss teeb . Ehk seal vankris , hiljem , oleks ta lubanud end ka kallistada . Ta oli viivuks sellele mõelnud , kuid siis lendas kõik peast ... kuni oli Aidanni külatüdruku seltsis puude vahel näinud . Nad seisid teineteisele kahtlaselt lähedal . Nii lähedal , et Grethelis oli ärganud kriiskav omanikutunne . Lõppude lõpuks oli see tema Aidann . Natuke naljakas ja noor , ent ometi tema oma . Ja siis oli ta tundnud , et peab nüüd Aidanniga tantsima . Ja muidugi oli ka aeg poissi nende pilkude eest ( ja kindlasti oli seal veel midagi olnud ) autasustada . Nad olid tantsinud ja see paks külatüdruk - vaieldamatult oli Grethel temast kümneid kordi ilusam - pidi sel õhtul kellegi teisega läbi ajama . Ja muidugi oli see halb , et Aidann oli külatüdruku seltsi jäänud ega otsinud Grethelit . Jah , nad olid tantsinud ja Grethel mõistis , et see meeldib talle . Aga hiljem vankris ... siis oli ta tahtnud mõelda ja magada . Ühtäkki oli ta mõistnud , et ei tahagi enam Aidanni lihtsalt " peast lolliks ajada " . Et see poleks aus ega õiglane . Et peab olema mingi teine tee . Aidann oli valmistanud talle rõõmu ja selle eest ei tasuta sel kombel . Veel praegugi helises Galicia menestrelide kaunis muusika ta kõrvus , ta mäletas seda viisi nii selgelt . Ei , keelt ta ei mõistnud , kuid taipas , et laul räägib armastusest . Viis oli korraga väga elav ja talle meenus iga noot . Laul kummitas teda , iga noot sellest , mida ta oli püüdnud vilepillil ebaõnnestunult elustada . Nüüd ta mäletas . Äkitselt ta mäletas . Nagu oleks keegi seda viisi ainult tema jaoks ja just nüüdsama vilistanud . Nagu keegi oleks seda viisi vilistanud ... Grethel ajas end voodis istukile . Ei , ta polnud maganud . Viis polnud talle meenunud , ta oli seda tõesti kuulnud . Akna tagant , mis oli avatud , õuest oli see kostnud , kandunud summutatult siia tuppa . Tüdruk liipas aknani . Viis vaibus ootamatult , või kaugenes , ta ei saanud täpselt aru . Oli ta üldse midagi kuulnud ? Kindlasti oli . Aga nüüd oli kõik vaikne . Õues oli pime ja kuulda oli vaid öölindude häälitsemist eemal puude latvades . Grethel surus endas alla mõtte , et vilistaja sai olla ainult Aidann . Küllap olid helid talle viirastunud , küllap olid need lihtsalt mälestused . Aga ometi teadis ta nüüd , et mäletab viisi , mida nii kramplikult oli püüdnud pillist välja manada ja alati ebaõnnestunud . Nüüd mäletas ta iga nooti . Koridoris kuuldus samme . Juba kõnnaku järgi eristas ta Agrippa marssiva kõnnaku . Mida võiks mees siit majanurgast nii hilisel tunnil tahta ? Sammud lähenesid Gretheli uksele , ent läksid sealt edasi Pilari juurde . Ka seal Agrippa sel kellaajal tavaliselt ei käi . Kummaline . Sammud , ukse avamine , hääled . Ja siis juba kahed sammud , millest ühed kuulusid lonkavale Pilarile , isegi kargu nõrk toksimine oli kuulda . Kui Pilar ja Agrippa Gretheli ukse juurest möödusid , kuulis tüdruk Pilari - just täpselt nii valjult , et see läbi ukse kuulda oleks - ütlemas : " Kui imelik , et te just nüüd seda nõuate . Te ajasite mind üles , isand , ma magasin juba . Ma kuulsin unes kaunist muusikat , nagu oleks armastus , mida ma olen nii kaua oodanud , minu juurde tulnud . " " Küll sa veel saad armastust , " porises Agrippa ja sammud eemaldusid . Gretheli süda põksus nüüd nii tugevalt , et ta kartis , et terve maja seda kuuleb . Ta istus voodile , haaras pea käte vahele ja jäi ootama . Jäi lootma . Ta ei teadnud , kuhu ja milleks viis Agrippa Pilari , kuid lõbutüdrukule endale ei tehtud sellest saladust . Kohe , kui Agrippa oli ukse avanud ja akna juures seisvat tüdrukut nägi , ütles ta : " Sa ei pea riidesse panema , tule minuga kaasa . Üks aadlimees tahab sind näha . " " Aadlimees ? Mind ? " kogeles Pilar ja astus kahvatades akna juurest kiiresti eemale . Kas oli Agrippagi Aidanni vilet kuulnud , mõtles ta , sedasama vilet , millega ta mind Bordeaux's kutsus . Kuid polnud näha , et mees oleks midagi kahtlustanud . " Sind jah , " sõnas ta . " Ära mõtlegi , et ma ei tea , millega sa linnas tegelesid , lõbutüdruk . Aeg on endine teenistus meelde tuletada . " " Kas te ütlesite midagi teenistusest ? " Pilar pilgutas võluvalt silmi ja tundis korraga , et üks mees ei teeks talle praegu sugugi halba . Muidugi kui see pole Aidann . " Sinu palk on peavari ja söök , " mühatas Agrippa . " Tee rutem ! " Pilarile näidati kätte uks ja kästi olla lahke ja tähelepanelik . Teadmisega , et Aidann võib praegu kuskil siin maja ümber luusida , oli seda muidugi raske olla , aga Pilar lubas anda oma parima . Ja tema parim oli reeglina tõesti hea . Kui ta oleks oma ihu andmist võtnud ohverdamisena , siis oleks ta praegu ennast ohverdanud . Kasvõi Gretheli ja Aidanni õnne nimel . Mees , kelle voodisse ta lükati , oli ahne ja meelas , uudistav ja vastupidav . Ta ei kõnelenud Pilariga , käskis tal vaid öösärgi seljast võtta , silmitses siis kasvava ihaga ta keha , pöörates iseäranis suurt tähelepanu puuduvale jalalabale . Sealt ta Pilari hellitamist alustaski , silitades ettevaatlikult pehmet köndiotsa . Pilar teeskles , et talle meeldib see . Siis rebis mees jõhkralt tüdruku pikali , laotas kogu oma raskuse tema peale ja rahuldas esimese janu kiire sööstuga . Pilar aitas talle kaasa , kuigi ega seda eriti vaja polnudki . Mees viskas end selili ja sulges silmad . Tüdruk silitas ta rinda ja alustas mehe turgutamist . Seda jõudis ta õhtu jooksul kolm korda teha . Aeg-ajalt vahetasid nad mõne tühise sõna . Pilar oli kuulekas ja usin . Talle oli üllatuseks , et mõned Bordeaux's tuntud kombed olid Hispaaniast tulnule - kes tema kunde nähtavasti oli - sootuks teadmata . " Kas isand on minuga rahul ? " küsis Pilar häbelikkust teeseldes paari tunni pärast ja pani öösärgi selga . " Mulle meeldib prantsuse armastus , " muheles väsinud mees . " Korralikule Extremadura lõbunaisele ei tuleks pähegi oma suud niimoodi pruukida . " " Siis on nad suurest lõbust ilma jäänud , " kinnitas Pilar . " Eriti veel sellise mehe puhul nagu teie . " Mees kohmitses käega voodi kõrval ja heitis siis Pilarile mõned mündid . Seda oli rohkem , kui Pilarile kunagi tasutud . " Ma lasen hommegi sind enda juurde juhatada , " sõnas mees . " Mine nüüd , ma olen väsinud ja tahan magada . Homme hommikul ootab mind kuningas . " " Ja õhtul mind minu kuningas , " naeratas Pilar malbelt . " Kas ma võin minna ? " " Jah . Ma ütlesin juba . " " Ukse taga on pime , " ütles Pilar kohmetult ja vaatas oma vigast jalga . " Ja ma ei tunne teed . Kas isand ei oleks nii lahke ja ei juhataks mind välisukseni ? " " Sa lähed välja ? Ma mõtlesin , et sa elad selles majas ? " " Siin kõrvalmajas . Mul pole sünnis kõrgest soost isandatega ühe katuse all ööbida . " " Küll aga neid lakkuda , mis ? Võtaks Santiago neid naljakaid prantsuse kombeid , " urises mees . Ta vaatas toas ringi , nagu otsiks midagi . " Kas siin kella ei olegi , et teenreid kutsuda . " " Ei ole , " sõnas Pilar . " Aga ma tean , et majaisand magab juba ja talle ei meeldi , kui keegi teeb öösel valju häält . " Mees urises taas ja ajas end kontide raksudes voodist püsti . Ta ei ole seda laadi isand , kes tuleks lõbutüdrukut ukseni saatma , teadis Pilar . Aga ta pole ka mees , kes oleks varem saanud tunda kõiki tema oskusi ja andumust ; ta oli pehme ja leebe , sest raske on olla teistsugune naisega , kes on sind sellisel kombel naudinguni viinud . Pilar varjas oma erutust kiirete hingetõmmetega , kui veel kord üle mehe palja ülakeha oma keelel lasi joosta . Kuid meest oli raske veel kord ihalema panna ; tänaseks talle piisas . Mees avas ukse , maja oli tõepoolest pime ja vaikne . Ta haaras laualt küünlajala , toetas kombekalt Pilari küünarnukki ja sammus mööda koridori sinnapoole , kus teadis väljapääsu olevat . Pilar üritas teha karguga nii vähe müra kui võimalik ja palvetas mõttes . Mõne hetke pärast tõmbas mees välisukselt raske riivi . " Ma tänan teid , mu käskija , " sosistas Pilar ja tormas hämarusse . Ta oskas karguga joosta , oli ta ju seda varemgi teinud . Viivuks seisis mees uksel , kehitas siis õlgu , pööras ümber ja sulges ukse . Miski tundus talle veider , kuid ta ei vaevunud oma pead selle üle murdma . Taevas säras poolkuu , öö polnud veel saabunud . Pilar tormas üle hoovi , mida ümbritsesid kõrvalhooned . Maja polnud piiratud aia ega väravaga . Tal kulus vaid mõni hetk , et jõuda teeni , mis siueldes orgu laskus . Majapoolsele küljele jäi madal järsak , kus kasvasid lehtpuud . Just sealt puude vahelt oli ta ennist Aidanni vilet kuulnud , sedasama viisi , mida ta oli kord Bordeaux's järele aimanud . Suurema osa oma elust oli Pilar olnud vaba ja teinud seda , milleks vabadus teda sundis . Kuid kunagi varem polnud ta osanud vabadust sel määral hinnata kui praegu . Oh , muidugi oleks tal varemgi olnud võimalusi de Guyoni mägimajast põgeneda aga kuhu ja milleks ? Uskudes , et teda ei jälitata , et ta tõesti on minema lipsanud , eksles ta puude vahel , rebestades öösärgi teravate okste vastu , komberdas ringi ja otsis Aidanni . Maja kõrgus järsaku kohal ähvardava külma müürina , ta eristas aknaid , teadis , milline oli tema oma ja milline kuulus Grethelile . Selles oli tuli juba kustutatud . Kas ka Grethel teadis , et Aidann on siin ? Kas Aidannil oli abimehi ? Ta ei söandanud hüüda , vaid sosistas valjult ja otsis . Siis jõudis ta paljandikule , kus rohi oli kõrgem ja maja polnud peaaegu enam näha . Rohus oli keegi hiljuti käinud , sest see oli maha tallatud . Pilar hingeldas ja peatus . Kuulatas , kõik oli vaikne . " Pilar ? " Tüdruk lausa hüppas kohalt selle sosina peale . Siis leidis ta end Aidanni embusest . " Aidann , Aidann , " hingeldas ta , kui poisi käed ta juukseid silitasid . " Grethel ? Kas Grethel on seal ? " " Jah . Ta on seal ja haige . Tema jalg ... See mädanes , aga ta paraneb juba . Oled sa üksi ? " " Ma olen sinuga . " " Oh , Aidann , kallista mind , kallista kõvasti ! " Aidann tegigi seda , ent see oli sõbra kaisutus , julgustav ja hell , kuid siiski ainult sõbra oma . See oli Grethel , kellele tuksus poisi süda ja keda ta oli vabastama tulnud . Pilar tajus poisi kätes mingit õnnistavat puhtust , ta klammerdus tugevamalt tema vastu , otsekui aitakse see pesta maha roojasust , mis oli talle lõbutüdruku teenuseid pakkudes külge jäänud . Sest korraga tundus eelnev ebapuhta ja räpasena , tundus just nüüd , kui läbi Aidanni imbus temasse puhast armastust . Armastust , mille heaks ja nimel oli ta oma keha hiljuti ohvriks toonud . " Kas ta on seal vangis ? " päris Aidann . " Jah . Aga tema eest hoolitsetakse hästi . Ma olin tema toaneitsi . " " Ma tean . Kes see mees on ja mida ta tahab ? " " Agrippa ? Ta on arst , arvan ma . Ja midagi veel . Ta tahab Gretheli Uude Maailma viia ... " " Millal nad teele asuvad ? " " Üsna pea . Mida sa kavatsed ette võtta , Aidann ? " Poiss lasi ta viivuks lahti ja jäi mõttesse . Kottpime öö mähkis nad endasse , varjud muutusid pikemaks ja mägedest kostis tuule undamist . Oli jahe . " Kas sa põgenesid sealt ? " küsis Aidann . " Mul õnnestus see täna ... Imekombel , aga õnnestus . Kuulsin su vilet ja ... noh ... ma põgenesin ühesõnaga . Kui me ruttu teeme , siis minu kadumist ei märgata ja lipsan tagasi , räägin Grethelile , et sa oled siin ja tulid teda vabastama . " " Kas nad hakkavad sind otsima ? " " Kui märkavad , et ma kadunud olen , siis kindlasti . Aga nad ei tea , et ma olen siinsamas . Nad arvavad , et mul sai sellest elust kõrini ja ma jooksin linna . Pean end kuskil varjama , kuid ma ei tea veel kus . Sa ju aitad mind , sa võtad mind kaasa , eks ? Kui ma ei saa tagasi minna ? " Aidann ei vastanud . Ta surus neiu veel kord enda vastu ja kallistas teda . " Aidann ? " " Jah ? " " Ma olen roojane . Aita mul puhtaks saada . " Poiss ei vastanud kohe ja neiu tundis , kuidas ta võpatas . " Ma aitan sind , " sosistas poiss siis aga miski tema hääles ei kõlanud just kõige veenvamalt . " Aga kõigepealt peame Grethelit aitama ... Pilar , ütle , kas ta üldse tahab , et ma teda aitan ? Ootas ta mind ? Teadis ta , et ma tulen ? " See küsimus ei tulnud kergelt üle Aidanni huulte . Ent ta pidi tõtt teadma . " Ta ootas sind , " sosistas Pilar . " Ta ootas sind igal minutil , mil ta siin majas viibis . Ta armastab sind . " Neiu tundis , kuidas poiss võpatas ja ta hing kinni jäi . " Ta armastab sind , " kinnitas Pilar uuesti . " Sa ju võtad ta kaasa , eks ? Sa ju aitad tal põgeneda ? " " Jah , " sosistas Aidann . " Ma viin ta Galiciasse , õukonda . Kas sa tuled meiega kaasa ? " Liiga palju mõtteid tulvas korraga läbi Pilari pea . Liiga palju , et nendele praegu keskenduda . " Kus ta aknad on ? " Pilar juhtis poissi läbi rohu puude poole , kus maa läks kõrgemaks . " Näed , " sosistas Pilar ja osutas maja poole . " Minu aken on see , sealt ma kuulsingi su vilet . Ja Gretheli oma on selle kõrval . " Kuu sõudis pilve tagant välja . Nüüd nägi Aidann üsna selgelt Pilari nägu . Tüdruku silmad olid niisked , kaunid pikad mustad juuksed langesid voogudena õlgadele , suunurgas väreles nukker ja õrn naeratus . Mingi öölind lendas vuhinal madalalt puude alt läbi . Pilar avas suu ja sellest hakkas voolama verd . Ta lihtsalt seisis Aidanni ees , suu lahti ja sellest voolas verd . Pilaril oli kulunud Aidanni leidmiseks tunduvalt rohkem aega , kui Hernan Cortésil Agrippa kohtamiseks . Rammestunud hispaanlane loivas läbi koridori tagasi oma ruumidesse , kui üks kõrvaluks avanes ja sellest astus välja Agrippa . Vanamees oli pikas õhtukuues ja käes hoidis ta küünalt . Cortés haigutas ja noogutas Agrippale heakskiitvalt . " Häid tüdrukuid hoiate te siin , isand kartograaf . Mulle on Akvitaanias tõsiselt meeldima hakanud . " " Kus Pilar on ? " nõudis Agrippa . " Ma mõtlesin , et ta jääb teie juurde kogu ööks . " " Mul oli vaja puhata . Ta väsitas mind üsna kõvasti ... " " Kus ta on ? " " Kus ? Ma saatsin ta ukseni , tüdruk kartis oma ühe jalaga pimedas komistada . " " Saatsite ta ukseni ? " küsis Agrippa , nagu ei usuks ta oma kõrvu , rõhutades iga sõna ja jättes nende vahele pikad pausid . " Ukseni , " kinnitas tulevane konkistadoor . " Me saime omadega suurepäraselt hakkama . Siis tahtis ta koju minna . Ta elab ju siin läheduses . " Agrippa oli mees , kes oskas vihata , kuid mitte vihastuda . Tema viha võis olla räige ja tappev , ent kunagi ei langenud ta raevu , märatsemisse ega vihahoogudesse , ei . Viha ja reav põlesid temad igavese tulena , aga ainult seespool . Ta oli teinud majas ringkäiku , sest just siis , kui ta oli Pilari järele läinud , kuulis ta koridori aknast möödudes nõrka vilet . Näis , nagu oleks vile mingit viisi järele aimanud ja tundus linnulaulu jaoks liiga meloodiline olevat . Vile kostis vaid korraks ja seejärel oli kõik endiselt vaikne ja rahulik . Pilari sõnad , kiire kuuletumine ja mingi vaevalt tajutav ärevus ... " Nii et te lasite tal põgeneda , " sõnas ta nüüd ja puuris karmi pilgu Cortési näkku . " Põgeneda ? Ta polnud ju vang . " Agrippa vaikis . " Või oli ? " Või oli ? Kas tal sai lihtsalt kõrini ja ta otsustas juhust ära kasutades põgeneda , mõtles Agrippa . Mõtles kiiresti . Miks peaks sandist lõbutüdruk , keda linnas ei oota miski , mille järele võiks igatseda , soovima siit lahkuda ? Siit , kus tal on olemas kõik , mida tal kunagi pole olnud ? Igal juhul oli ta põgenenud . Alatult ja reeturlikult . Agrippa oli selle maja peremees ja tema otsustab , kes ja millal võib siit lahkuda . Järelikult polnud ka akna tagant kostunud vile meelepete . " Te alustate oma teenistust kuningas Marceli juures juba täna öösel , " otsustas Agrippa . " Minge ja otsige ta üles ! " " Nüüd ? Öösel ? " " Ta ei saa olla kaugel . Olen kindel , et ta pole seda . Ta on reetur , isand Cortés . " " Reetur ? See plika ? " " Minge nüüd ! Ja võtke oma mõõk kaasa . Ta ei tohi siit kaugele jõuda . Nagu seegi , kes on teda siia otsima tulnud . " " Öine jaht ? Ma pole just kõige paremas vormis , kuid öised jahid meeldivad mulle . Lisaks on mul midagi paremat kui mõõk . " Midagi paremat kui mõõk tähendas Cortési pistoda , millega ta oli mõned päevad tagasi baski röövli surmanud . Pistoda viskamist oli talle õpetanud maurist sõjavang , kes oli pikka aega Cortéside perekonna teenistuses . Ei ole vaja muud kui relv õigesti pihku võtta , tunda tema tasakaalu ja näha ohvrit . Kõik ülejäänu on õpitav ja sekundite küsimus . Pistoda võib lennata madalalt , otse , ja vuhiseda nagu surmav öölind , mille häält oli Aidanngi kuulnud . Ta kuulis - aga sellest sai ta alles hiljem aru - ka tasast matsatust , mille saatel oda Pilari selga tungis . Pidemeni . Tüdruku silmad kalgistusid hetkeks , käed klammerdusid poisi randmete külge ja suust voolas verd . Siis ta korises ja pigistas Aidanni randmeid tugevamalt , kui eales midagi pigistanud , otsekui lootes poisi elujõust leida asendust enda hääbuvale elule . Ta ei jõudnud tunda valu , küll aga nägi Aidann tema silmist , et enne surma mõistis tüdruk suurepäraselt , mis temaga toimub . Ja see valu on kehalisest tugevamgi , ja teadmine , et midagi pole enam parata ja sa oled selle maailma jaoks jäädavalt kadunud , lootusetult ja lõplikult surnud . Pilar jõudis ühe sammu tagasi astuda , siis ta haare lõdvestus ning tüdruk vajus hääletult kokku , otse Aidanni jalge ette ja Aidann nägi ta seljas turritavat pistoda . Enne kui neiu nägu tardus jäävasse krampi , pudenesid ta huultelt veel kord sõnad : " Aita ... puhtaks saada ... aita ... " Ja siis , veel enne igavest uinumist , lahvatas Pilari silmist läbi meenutushetk : " Selfira , " sosistas nõrkenud hääl , " ma olen Selfira ... " " Senjoor Anselmo ! Oh , kas tõesti olete see teie ? " Hernan Cortési hääl , mis järsku Aidanni kõrvu tekkis , oli kalk ja külm . Notar oli ootamatult puude varjust välja astunud , hääletult nagu kass , kükitas surnud Pilari kohale ja tõmbas vilunud liigutusega pistoda haavast välja . Õudusest ja uskumatusest kangestunud Aidann tundis , kuidas ta jalge alla voolab midagi sooja ja libedat . " Ma näen , et teil on oma pisike ork kaasas . Aga ma ei soovitaks seda kasutada , tõesti ei soovitaks . Muuseas , mispärast don Juani paaž siin üldse luurab ? " küsis hidalgo . Ta pühkis pistoda rohutuusti vastu puhtaks ja heitis siis hoolimatult verise nutsaka laibale . Silmanurgast tundus Aidannile , et tüdruk veel tõmbles rohus . " Te tapsite ta ... " suutis Aidann lõpuks värisevate huulte vahelt kuuldavale tuua . " Tapsite , teie , Pilari ... " " Ah Pilar oli ta nimi ? Hmm , see selgitab paljutki . Või mis , härra salakuulaja ? Ja ärge hakake teesklema . Kuigi mulle on see ükstaskõik . Niisiis , kas me võitleme , või kuidas ? " Sel hetkel tuli reaalsus Aidanni tagasi . Ta rabas oma mõõga järele ja tundis , et sel hetkel on ta valmis võitlema kas või kogu maailma röövlite ja mõrtsukatega , kõigi Vahimeeste ja marssalitega korraga . Cortés ainult muigas tema äkilise liigutuse peale . " Tehke , et te siit kaote , senjoor Anselmo ! Jookske minema . Lõppude lõpuks olen ma ju teile tänu võlgu . Mitte alati ei pea Hernan Cortés oma sõna , kuid täna on ta heas tujus . Muidugi , " ta tonksas jalaga Pilari laipa , " tüdrukust on kahju . Olete te ise tema võlusid proovinud ? Ei ole ? Ärge ajage jama , kindlasti olete . Ma peaksin Indiates mõne kohaliku kaunitari samamoodi välja õpetama . Aga nüüd kaduge siit ! " Vihinaga keerutas hidalgo pistoda osavalt sõrmede vahel . Aidann tõstis aeglaselt mõõga . Ta oli valmis võitlema . Ta pidi võitlema . " Jätke , " muigas Cortés veel kord . " Ma ei tahaks ühe õhtu jooksul tappa kahte inimest , kes mulle meeldivad ja mulle midagi head on teinud . Teie päästsite mu elu ja tüdruk imes minust välja mitme nädala jagu mõtteid teistest naistest . Nii et tänaseks aitab . Ma olen unine ja tahan magada . Kaduge nüüd ! " Aidann võttis sisse võitlusasendi . Hidalgo ei liigutanudki end. " Kaitske ennast , " sisistas Aidann . " Ärge mängige lolli , senjoor paaž , " märkis Cortés . " Me oleme tasa . Aga pidage meeles , et see oli üks ja ainus kord , mil Hernan Cortés jätab tapmata inimese , kelle ta peab tapma . Ma olin teile tänu võlgu ja see on nüüd tasutud . Head ööd ! " Ta pöördus ümber , pistoda kadus kiire liigutusega põue ja mees lonkis puude vahele , kadus silmist ja Aidannil vasardas peas piinav alandus ja häbitunne . Ta vaatas Pilari , neiut , kes surmahetkel oli meelde tuletanud oma tõelise nime ning tänu kellele oli ta jälle midagi armastusest teada saanud ; vaatas oma värisevat kätt ja teadis korraga , adus väga selgelt , et Cortés tapaks ta väga lihtsalt . Ta jääks siia rohule surnult ja külmalt lebama , ehk tõmbleks veidi ja koriseks enne viimast hingetõmmet , aga siis on ta surnud ja ei saa enam midagi Gretheli jaoks teha . Gretheli ja enda . Kui sul on tarvis võidelda , siis pead valima endale parema relva kui mõõk , oli don Ramón öelnud . Te pole just võitleja , aga teil on soodumus võita , oli talle mõned päevad tagasi mõrtsukast don Hernan öelnud . Uuel Maailmal võib meie jaoks uusi võimalusi olla , oli öelnud don Juan , kuigi teadis , et see maailm pole koht , kus ta saab Isobeli armastada . Aidann kummardus ja suudles surnud Pilari veriseid huuli . Need olid kolmandad huuled , mida ta elus suudelnud oli , aga ikka veel mitte Gretheli omad . Magus ja imal veremaik valgus ta keele ja ta lubas seda meeles pidada senikaua , kuni taas Grethelit näeb . Aidanni suu oli verine ja ta tõotas kättemaksu kõigile ja kõigele , eelkõige sellele maailmale , mis ei lase kahel inimesel õnnelikuks saada . Ta seisis veel kaua ja vaatas maja poole , kus pidi magama Grethel . Siis ta läks . Grethel magas tõepoolest . Alles hommikul sai ta teada , et Pilar oli öösel põgenenud . Grethel ei uskunud seda . Ta uskus , et Pilar on surnud . Tuli temas kõneles , et Pilar on surnud . Ja viimased sõnad , mis ta Pilarilt kuulnud olid , kõlasid nii : Ma kuulsin unes kaunist muusikat , nagu oleks armastus , mida ma olen nii kaua oodanud , minu juurde tulnud . XXXII Surmaingel Marcel I eskaadri teeleasumine Uude Maailma ei tekitanud Euroopa kuningakodades suuremat vastukaja ega elevust . Akvitaania ambitsioonid olid teada nii Inglismaal , Hispaanias kui Vatikanis . Keiser Ferdinand ja Martin Luther ei mõelnud kuigi palju Indiate peale , laevatamine polnud sakslaste meelistegevus . Pärast Hansa kuulsusetut lõppu keskendusid teutooni valitsejad mandrile ; peapiiskop Lutheri ideede ajel iseäranis oma keele ja rahvuse ülimuslikkusele . Pärismaalaste usupööramise asemel oli Lutheril teine missioon - katoliiklaste ümberveenmine ; saksa rahvuse loomine ; jumala ja ajaloo poolt väljavalitud rahva viimine edukäigule . Atlandi ookean oli Lutheri ja Ferdinandi jaoks midagi kauget ja võõrast , mitte seal polnud teutoonide kutsumus , mitte seal ei pea valitsema nibelungide mõõk . Kolm laeva - Grande Hermine , Petite Hermine ja Emérillion , mis Bordeaux'st maikuu alguses välja purjetasid , ei tekitanud suuremat elevust ka Akvitaanias . Kevad oli ikka Uue Maailma poole purjetamise aeg , bretooni ja normanni kalurid olid seda juba aastakümneid teinud . Kord olid nad teisel pool ookeani üüratud tursaparved leidnud ning sestpeale olid Vana Maailma turud Terrenuefve'i kalaga varasuviti üle ujutatud . Bretooni seilajate seast oli võrsunud ka noormees nimega Jacques Cartier , kelle kuningas Francois I saatis üle ookeani täpsemaid sõnumeid tooma , et kas seal tõesti rohkesti valget vandlit leidub , nagu kalurid kinnitasid ; vaatama , et kes õieti on need metslased , kellest hispaanlased räägivad , ja kuidas nad suhtuvad Prantsuse kuninga alamaks saamisesse . Ja veel huvitas kuningat , kas mitte põhja poolt pole võimalik leida mereteed Indiasse . Cartier asus teele maadesse , kuhu rahva uskumuste kohaselt olevat Jumal läkitanud Kaini - hulkuma igavesti maailma lõpus karistuseks oma pattude eest . Nii saigi kauge maa nimeks Kanada , enne veel , kui keegi seda oma ihusilmaga oli näinud . Cartier täitis ülesande eeskujulikult , ent naastes avastas ta , et kuningas oli vahepeal mürgitatud , Prantsusmaa ketseriteks pööranud Saksa vürstide käsilastega sõjajalal ja Uue Maailma vallutamise asemel mõlgutasid valitsejad hoopis maisemaid mõtteid . Kuiva maa peal sõdimine Cartier'd ei huvitanud ja ta asus teele lõuna poole , kus vajadus vilunud meremeeste järele oli alati suur . Akvitaania kuningas , kes oli suutnud kõigi sõdijatega rahu hoida ja nüüd üle Euroopa õpetatuid , teadjaid ja tarku mehi kokku kutsus - kinnitades , et Akvitaanias ei küsita inimeselt mitte tema usutunnistuse , vaid oskuste ja võimete kohta - , võttis rõõmuga kapteni enda teenistusse . Püreneedes , nii põhjas kui lõunas , räägiti Indiatest palju rohkem kui Pariisi või Aacheni kandis . Paljud Colóni ja Pinzoniga Uues Maailmas olnud mehed olid ristisõja lõppedes , osalt saatuse keerdkäikude , osalt ettekavatsetud käikude tõttu samuti Akvitaaniasse sattunud . Cartier võttis kuninga soovil ette järgmise reisi , avastas saare , mis nägi välja kui maapealne paradiis , asutas seal koloonia , mille nimeks sai Mount Royal , kuulutas saare igaveseks Akvitaania valduseks ning tegi järgmisel päeval teisegi tähelepanuväärse avastuse - vaid poole päevatee kaugusel , mäeaheliku taga näisid Kastiilia konkistadoorid ametis olevat samaga , millega prantslasedki , nimelt kauplesid metslastega ja asutasid kolooniat . Sellele järgnes võrdlemisi ksenofoobiliste väljenditega pikitud poliitiline tõe ja õiguse teemaline dispuut kastiillaste ja Cartier' vahel . Viljaka dialoogi katkestas pärismaalaste sõjaretk , kuna neid oli unustatud debatile paluda ja sellist ebaviisakust otsustasid nad vibude ja odadega karmilt karistada . Relvavendlus ja ühine vaenlane teadupoolest vähendavad eriarvamusi ja pärast tapatalguid otsustasid Cartier ja Kastiilia kapten Velazquez , et maade kuuluvuse üle otsustagu nende kuningad . Nood jõudsidki kuninglikule lahendile . Jäägu saare - mille nime , Kuuba , suhtes oldi üksmeelel - keskosasse mägedesse piir , mida pikendatakse ka merele , ja kõik , mis sellest kagusse jääb , on Akvtiaania püha ja puutumatu valdus , loodes aga Kastiilia oma . Ent kuna pooltel puudusid täpsemad geograafilised teadmised piiridega hõlmatavatest maadest , püsis paberile tõmmatud joon vaid kaks aastat . Aeg-ajalt ilmusid ähmaste kaartidega mahamärgitud valdustesse portugallased , kel paluti viisakalt - kahurite abil - oma kulda mujalt otsida , ning vahel tuli autoriteedi püsimise nimel uputada ka mõni üleliia uudishimulik inglaste laev . Sageli kippusid Euroopa kuningatelgi piirid meelest minema . Tulemuseks kujunes küllaltki pinev poliitiline olukord , seda enam , et Akvitaania , Kastiilia , Galicia ja Andaluusia ei suutnud uusi maid piisava entusiasmiga hallata . Hispaanlastel tuli kodus tihti ette väiksemaid ja suuremaid kodusõdu , kuna mauride pärand tuli ju õiglaselt jagada ning õigluse mõistmises valitsevad tavaliselt erimeelsused . Akvitaanias haarati relvade järele küll märksa harvem , ent seda enam vaevasid Marceli pead keerulised intriigid Vatikani , Lyoni ja Aacheni vahel . Uue Maailma poliitiline kaart kujunes kirjuks , kuid näis , et Akvitaania ja Marcel liiguvad edasi ja tulevad toime vaenlastega mõnevõrra tarmukamalt kui teised vallutajad . Ühes vestluses Akvitaania kuningaga oli Heinrich Cornelius Agrippa von Nettesheim öelnud , et Uue Maailma ehk Indiate vallutamises hakkab lõppema Kariibi faas . Saared saarteks , ent tõeline võti rikkusele , kuulsusele ja võimule peitub Ameerikas . Mandril . Kuld on just seal , kinnitas Agrippa . Kes alistab pärismaalased mandril ja võidab nende kulla , võib kenakese impeeriumi üles ehitada . Ja Marcel uskus teda , nagu kiputakse uskuma heade ennete kuulutajaid . Agrippa sõnu kinnitasid ka horoskoobid . Sellele vaatamata ei tekitanud Marceli eskaadri ookeani taha seilamine Euroopas suuremat elevust . Esiteks olid seal vaid kolm kuninga poolt läkitatud laeva ja akvitaanlaste reisid Indiatesse polnud ju sugugi haruldased . Ka Galicia ja Kastiilia ühisekspeditsioon , mis koosnes kahekümnest laevast , ei kutsunud esile suuremat vastukaja . Spioonide kaudu olid kolm kuningat üksteise kavatsustest muidugi teadlikud . Marcel pidas end kavalamaks . Ta arvas , et teab täpselt , kuhu ja mida otsima minna . Kui seal on kuld , nagu Agrippa kinnitas , siis järgneb kolmele laevale terve armaada ja kogu uus avastatud maa , mida Akvitaanias hakati taas Kanadaks kutsuma , kindlustatakse korralikult igasuguste võõrvägede vastu . Ehk paneb kuld ka paavsti lõpuks otsust langetama , sest seni oli Vatikan Uue Maailma jagamise suhtes - näiliselt ja väljakutsuvalt - ükskõikseks jäänud . Marceli ei heidutanud kuuldused , et kevadel Coruñast teele asuv armaada on tema omast palju suurem . Hispaanlased kompavad pimesi . Akvitaania on täpsem , teadlikum , tõhusam ja kiirem . Ja kui seal kulda pole , kui tõesti kuld pole seal , kuhu Agrippa osutas , siis kolme laeva kaotus pole ka suurem asi . Tema pühaduse Rooma paavst Paulus III silmis polnud Uus Maailm tõesti nii tähtis kui tema ustavale õuemarssalile ja peaministrile Igantius de Loyolale . Korrespondents , mis puudutas avastatud maid , rohkearvulised palvekirjad sealhulgas , jõudsid harva paavsti lauale , jesuiidist peaminister tegeles nendega peamiselt ise . Paavsti mõtted olid rohkem seotud Vana Maailmaga , põhja pool tärkava ohu ja kurbusega , mis sündist teadmisest , et ta peab oma alamate vastu sõtta astuma . Siiski lasi ta aeg-ajalt asjade seisu Indiates ette kanda . Ja tavaliselt pani see teda kulmu kortsutama . " Juba kaks korda on Püha Tool lahendamise edasi lükanud ja lasknud asjadel kõigekõrgema tahtmist mööda sündida , " tuletas Loyola talle meelde , kui nad ühel kevadhommikul rõskes ja külmas saalis Vatikani palees maakaardi kohal kummargil olid . " Kolmas kord ei saa see enam lihtne olema . " " Tema tahtmisele allumine on mulle alati lihtne , " ohkas paavst . Maakaardid panid pidevalt ta pea valutama . Kirevad ja värvilised , kribukirjas , ja alati paistis maailm seal teistsugusena , kui ta oli ette kujutanud . Ja sõltuvalt kaardist oli maailm ka tihti erinev , rääkimata sellest , et ühed ja samad kauged paigad kaartidel kandsid pahatihti erinevaid nimetusi . Veel mõned aastad tagasi olid kardinalid teda kiusanud väidetega , et läänes avastatud Uus Maailm pole midagi muud kui suur saar enne Aasia rannikut ; seejärel tõestustega , et kindlasti on see hoopis Aasia poolsaar , kuni lõpuks oldi pärast Amerigo ja Elcano reise sunnitud tõdema , et tegu on tõepoolest Uue Maailmaga . Päris uuega , mida Aasiast lahutab üüratu ookean . Ka hispaanlaste ja iseäranis prantslaste õhin purjetada põhja poolt ümber Ameerika , et lõpuks ometi jõuda Aasiasse , jahtus peagi , kui selgus , et kulda ja nii muudki tähelepanuväärset leidus Ameerikaski . Prantslased leidsid kulda Antillidelt , hispaanlased La Isla Espanolalt . Ja räägiti , et kõige rohkem kulda on mandril . " Hästi , " ohkas Paulus veel kord . " Räägi mulle , mis on kõige raskem ? " " Kõige raskem on täpselt kindlaks määrata , milles seisnevad Püha Tooli põhilised huvid . Kui hispaanlased ja portugallased palusid teie eelkäijal täpselt kindlaks määrata maad , mida nad võisid koloniseerida , jäeti asi lahendamata , kuna oli teada ka mitme teise valitseja huvi uute maade vastu ning Vatikanil oli keeruline valida . Järgmiseks palus Prantsuse liiderlik kuningas anda temale õigus kuulutada Indiad Liilia krooni valdusteks . Selle peale tõusis kisa Galicias , Andaluusias ja mujalgi ning jälle jäeti asi lahendamata . " " Ma mäletan , et see oli sul osav formuleering , " noogutas paavst . " Et laevaga möödumine ja silmaga nägemine ei anna veel õigust saada titulaaromanikuks . " " See lõi olukorra , " jätkas Loyola , komplimendi peale kummardades , " kus igale avastajale kuulub täpselt nii palju , kui talle kuulub . Tema võim on seal , kus on tema võim . Me ei saanud ega saa minna tülli tugevnevate Hispaania kuningatega ja jagada Indiaid prantslastele . Samuti ei saa me maid Galiciale ja Kastiiliale kinkida , sest Lyoni ja Bordeaux näol endale vaenlasi tekitada pole samuti arukas . Me peame hoidma kõik lojaalsed kuningad ühteviisi sõltuvuses , laskmata neil liiga tugevaks muutuda ja võimaldamata neil omi huvisid teisele poole ookeani kanduda . " " Ma tean seda , " sõnas paavst . " Nüüd aga on käes aeg , kus tuleb otsustada . Ja see on keeruline . Nii Akvitaania kui Galicia on saatnud laevastikud üle ookeani , mõlemad loodavad teha uusi suuri vallutusi , leida kulda , laiendada oma valdusi mandril . Nad mõlemad soovivad bullat , kus kõik nende vallutused kiidetakse heaks ja kinnitatakse igaveseks nende troonile . Hispaanlased nõuavad samu maid , mida prantslased . " " Ja miks me ei võiks jääda vana poliitika juurde ? Et kes ees , see mees . " " Sest nad paiskavad üha rohkem jõude Uude Maailma . Kui me ei sekku , hakkavad hispaanlased ja prantslased seal varsti sõdima . Mis oleks ketser Lutheri taktikepi järgi tantsivale Ferdinandile loomulikult meeltmööda . Ta pakub Akvitaaniale abi sõjas Hispaania vastu , sõjas mandril , pange tähele , Püha Isa , ja teeb ka Parisile sama ettepaneku . Milline Valois seal ka parasjagu ei valitseks , ei jätaks Ferdinand kasutamata võimalust õhutada sõda Hispaania ja Prantsusmaa vahel . Üldiselt olekski see suurema sõja algus , mille kohta me kõik teame , et see varsti algab . Ainult selle vahega , et ise seda täpsemalt mõistmata , või tahtmata mõista , sõdivad prantslased oma liitlaste vastu ning teevad seda vaenlase heaks . Tuletage meelde , kui palju on Vatikan näinud vaeva , et ära hoida prantslaste kodusõda , mida sakslased on pidevalt õhutanud . Katoliiklik maailm peab olema ühtne ja tugev ühise vaenlase vastu . " " Ühtsus , " pomises Paulus III . " Mulle meeldib see sõna , mu sõber . " " Ühtsuses on jõud , " kinnitas Loyola . " Ehk sa liialdad , kui arvad , et Akvitaania ja Kastiilia hakkavad Indiates sõdima . " " Pean ülimalt tõenäoliseks , et hakkavad , kui üks avastab kulda maadest , kuhu teinegi avastusretke suunab . " " Ühtsust ei tohi kaotada . Mitte mingil juhul ! " " Kahtlemata . Püha Tooli autoriteet lööks vankuma , kui me ei suuda seda sõda ära hoida . Väiksed sõjad - et mõni katoliiklik valitseja ei muutuks liiga tugevaks - on alati head . Suurem sõda aga hävitab ühtsust , nõrgestab usku seestpoolt . " " Ma arvan , et tean , kuhu sihid , " ütles paavst . " Mis looks Indiates veel suuremat ühtsust , kui et kõiki toimetamisi jälgib kohapeal minu legaat , jagab maid ja valitseb ? " " Juriidilise aluse annavad meile majesteetide palvekirjad , " noogutas Loyola . " Nad on juba uute valduste pärast Vatikani poole pöördunud . " " Paavstiriik Uues Maailmas , " pomises paavst . " See kõlab hästi . Kahtlemata on kõik maad seal juba ka kirikule pühendatud . Poleks tõesti paha , kui legaat sõidab uusi valdusi üle vaatama . " Aga kui legaadid ja muud Vatikani agendid Compostelasse ja Bordeaux'sse jõudsid , olid laevastikud juba teele asunud . Galicia ja Kastiilia ühislaevastik , kolmekümnest karavellist , naost ja galeoonist koosnev kuninglike kavatsuste kinnitus lahkus sadamast mai lõpul suurejooneliste pidustuste saatel . Poed suleti , rahvas valgus tänavaile ja sadamasse , kirikukellad helisesid , vein voolas , peeti peamissa ja õnnistajaid jagus kailegi , laevade lahkudes tulistasid kõik fordi kahurid kogupaugu . Laevad oli jagatud kolme karavani , kõigil oma lõppeesmärk ja last . Admiral Rodrigo Garcia del Arroyal ; kõigi praeguste ja tulevaste Galicia ja Hispaania ühisvalduste asekuningas Juan Salvez y Ourense del Segovia ; peapiiskop Bartolomeo de las Casas ; kuninglik ülemnotar Gonzalo del Gado ja muud tähtsamad isikud , nende seas loomulikult ka printsi paaž Aidann , seilasid lipulaeval , karavell Santiagol , mis pidi esimese karavani eesotsas jõudma umbes pooleteist kuuga esimeste Hispaania kolooniateni Kariibi meres . See oli esialgseks sihiks . Aga kõigepealt kavatseti Kanaaridelt peale võtta orjad , keda sealne asevalitseja oli asjatundlikult mandrilt välja valinud , seejärel täiendada Assooridel varusid ja alles siis võeti sihtpunktiks asundus nimega Santiago de Cuba . Osa orje toimetati pardale juba Galicias , Portugali valitsejaga sõlmitud lepingu alusel , ja et neid puudu ei oleks , selle eest hoolitses isa las Casas . Santiago kaptenile Jose de Oljedale oli see seitsmes reis üle ookaeni . Seilati hoovuses , mis maheda kagutuule saatel viis laevu edasi kiiremini , kui ükskõik milline passaat Vahemerel või Biskaial . Ookean tähendas avarust ja kiirust . Kiired naod ja karavellid ei heisanud grootmasti kõiki purjesid , sest muidu oleksid raske lastiga koormatud galeoonid neist maha jäänud . Naod , teadis Aidann , olid mõeldud peamiselt rannalähedasteks avastusretkedeks ja jõesuudmete uurimiseks , kuid võisid sooritada ka kiireid reise üle lahtede . Galeoonid kandsid suuremat osa kolooniate tarbeks mõeldud kraamist ning inimesi ja orje . Assooridelt Indiate esimeste saarteni oli keskeltläbi kuu aega meresõitu ning Assooridelt sai armaada kaasa viimased värsked viljad , joogivee ja uued kariloomad veristatute asemele . Plaaniti , et kaks teist karavani lähevad umbes nädal enne Indiaid lahku . Üks suundub lõunasse , et jõuda La Isla Espanolale , teine aga sõidab Kuubani , pöörab siis loodesse , möödub prantslaste valdustest ja randub Floridas , kuhu kuulu järgi olevat jõudnud ka esimesed prantsuse asunikud . Kolmkümmend laeva kandsid kõike hädavajalikku kolooniate tarvis : siin olid puuseppi , ümberasujatest talumehi , pottseppi , kangruid , parkaleid , müürseppi , raudseppi , rätsepaid ja misjonäre , kõige rohkem aga meremehi ja sõjamehi , relvastust , kariloomi , põllukultuure ning tööriistu . Hulgaliselt oli lihtsalt seikluste- ja varanduseotsijaid , vaesunud aadlikke , muid kõrilõikajaid . Mehi - ja need olidki peamiselt mehed , sest naiste puuduse all polnud veel ükski vallutusretk kannatanud - kogunes kõikjalt üle Hispaania , lisaks Galicia ja Kastiilia konkistadooridele oli siin hulganisti rahvast Extremadurast , Andaluusiast , Valenciast , Navarrast , Aragonist , Granadast , Astuuriast ja Katalooniast . Notaritel olid kaasas paberid uuteks määramisteks , lahendid kohtuasjadele , mis olid üle mere majesteetidele läkitatud , käsud ja korraldused varanduse jagamiseks , seadused uute maksude kohta , abielulahutusload neile , kes olid oma abikaasa Vanasse Maailma jätnud ning Uuest Maailmast uue leidnud . Paljud alustasid Indiates uut elu , mõnele oli see ainus ja viimane võimalus . Uus Maailm pakkus paljudele uusi võimalusi . Kastiilia ja Galicia kuningas olid kokku leppinud , et need kolooniad , mis olid eraldi asutatud , pidid esialgu ka eri kroonidele kuuluma . Kuna poissmehest Diego kavatses abielluda Kastiilia kuninga tütrega ja kuna majesteetide silmis oli kogu Hispaanial edaspidi ühine saatus , siis pidi ühine tegevus katoliikliku impeeriumi loomise nimel saama alguse juba Uuest Maailmast . Tõsi , ühtsusele koondumist takistasid veel seni mõjukad kohalikud aadliperekonnad , kes õigusega kartsid oma võimu vähenemist . Aga ka selles osas lootsid majesteedid , et Uus Maailm pakub uusi võimalusi ja lahendusi . Uusi kolooniaid võis aga asutada ainult Juani loal ja need kõik kuulutatakse ühtse Hispaania valdusteks . Igasuguste sõdimiste suhtes oli Juan saanud kuninglikult nõukogult kaasa järgmise poliitikajuhise : kõik indialased , kes tunnistada , et nüüdsest on nad Hispaania katoliiklike monarhide alamad , on vabad ja peavad saama elada vaba põllupidaja elu . Loomulikult võtavad nad vastu ristiusu . Kõikjal , kus majesteetide konkistadoore rünnatakse , tuleb Hispaania krooni au sees hoida . See tähendab , et ründajad peab hävitama . Kui kohatakse indialaste kuningaid , tuleb nendega sisse seada head suhted ja küsida kogu kuld kingituseks Hispaania kuningale . Kui nad kulla kinkimise asemel eelistavad rünnata , siis kehtib jälle säte krooni aust . Üleliigsed mõrvad ja tapmised on keelatud . Prantslastega mitte sõdida . Kõik tülid asunike vahel lahendavad majesteedid isekeskis , pöördudes vajadusel ( veel kord ) Vatikani poole . Aidann oli loomulikult Juanile rääkinud kõigest , mida ta Bordeaux's kuulis ja nägi : et Akvitaania kuningas , kelle usaldusalune kartograaf oli röövinud Gretheli , kutsunud enda teenistusse assassiinist notari Extremadurast , ja käskinud tollel hukata Pilari , oli samuti saatmas Uude Maailma ekspeditsiooni . Prantslaste ekspeditsiooni peeti siiski oluliseks täienduseks nende kolooniatele ja märgiks Marceli kasvavast huvist Indiate vastu . Juan muidugi teadis Marceli kavatsusest , aga et selle etteotsa oli valitud keegi saksa päritolu teadlane , tekitas temas üllatust . Ta kõneles sellest isa Casasele , kes Agrippa nime kuuldes risti ette lõi ja ütles , et veel ükski katoliiklik valitseja pole selle ketserist nõia teenistuse läbi midagi võitnud . Aidanni palvel küsitles Juan Casast , kuid hoolikalt maskeeritud pärimised ei andnud midagi , mis selgitanuks Aidannile , miks oli tarvis Grethelit Uude Maailma vedada . " Kõik , mis ümbritseb Agrippat , on mürk , " hüüdis preester ja vastne piiskop , " see mees on ketser ja ükski tuleriit pole tema jaoks liialt kuum ! " Vaimulikke oli laevadel palju , peamiselt dominiiklaste ja mertsedaaride ordude liikmed , kuid ka ilmikpreestrid , keda esmapilgul oli raske munkadest eristada . Lähemalt nende jutte pealt kuulates võis aga mõista , et ilmikpreestrid lootsid saada osa sõjasaagist , milleks neil loomulikult õigus oli . Dominiiklastel ei tohtinud olla maist varandust . Nemad nägid konkista eesmärki usu levitamises ja metslaste pööramises teenima õiget jumalat ning kõige kristlikumaid valitsejaid . Aidann unistas , et ta saaks ise tolle Agrippa tuleriidale siduda ja Gretheli süüdatud lõkkest tuld võtta ja mehe elusalt põlema panna . Akvitaania , kus olid hukkunud tema sõbrad , oli muutunud poisi vaenlaseks ; Santiago de Compostelas viibimine oli teda täitnud süükoormaga . Maailmas oli alles jäänud vaid üks tema sõber - Juan - , kõik ülejäänud oli saatus temalt võtnud . Mingi piinleva aimdusega taipas ta , et kõik Võluteatrile osaks saanud õnnetused ning lõpuks ka Pilari surm olid seoses Gretheliga , kuid iial ei suutnud ta teha saatusele etteheiteid selle eest , et see oli tema ja Gretheli kokku viinud . Nüüd teadis ta , kes oli see ülik , keda nad olid kunagi ammu Genterdamis kohanud , mees , kes oli neile heldelt hõbetaalritega tasunud ja käskinud Broughtenis esineda , mees , kes Gretheli kinnituste järgi oli surnud . See mees oligi surnud , Võluteatrile oli end ilmutanud tema surmaingel . Ettekuulutus lähenevast hukust , märk , mida keegi polnud osanud õigesti mõista . Nad kõik olid surelikud ja näinud oma teel palju surma . Aga siis tuli kõik liiga äkki ja korraga . Rahvahulgas tüdruk , kelle silmad ei naernud , Surmaingel , Grethel , Broughteni loss , Vahimeeste kallaletung , surm , surm , surm ... Aidann oli näinud tapmist , teda oli proovitud tappa , nüüd soovis ta seda ise teha . Surmaingel oli ennast ilmutanud ja kindlasti pole tema isu veel täis . Otsekui mõnitamiseks oli ta lasknud Võluteatril rikkaks saada , näidanud neile elu võlusid - kõlisevat mündikuhilat , ahvatlenud kuulsusrikka tulevikuga . Kõike ainult selleks , et lasta näitlejatel eluteatris üksteise järel hukka saada . Miks , miks oli ta ilmunud ? Miks oli ta nõudnud , et Võluteater etendaks Gunardi neimatragöödiat , milles saab võita ainult tapmise abil , ja lõpuks ei ihalda ka võitja muud kui surma ja igavest unustust . Kes veel on ära märgitud ? Kellele veel on antud saada osaliseks selles kurbmängus , mis on otsekui lavastatud selleks , et Aidann ja Grethel ei saaks iial kokku ja inimesed nende ümber mõttetult hukkuksid ? Miks on maailm selline , et ühe armastuse nimel tuleb nii palju süütuid elusid ohverdada ? Kes veel ? Kelle hingede eest veel oli hõbedaste taalritega makstud ? Olid nad üle loetud ? Kes veel ? Aidannis ei tekkinud hetkekski kahtlust , ei enne teeleasumist Coruñast ega ka nüüd pardal hispaanlaste omavahelisi jutte kuuldes , et laevastik läheb külvama surma . Ta teadis , et temast ja Grethelist sõltumata tähendavad Indiate rannikule lähenevad purjed hukatust ja et ka nemad kahekesi olid määratud sellest etendusest osa saama . Neile oli antud näha veel surma ja tapmist . Ta oli näinud Gunardi , Catarina , Rico ja Pilari tapmist . Need kõik olid olnud mõrvad , ülekohtused tapmised . Ta oli suudelnud surnud Pilari huuli ja tundnud ikka veel elu mäletava vere maitset . Laibast voolav veri , selle välimus , maitse , lõhn , hing ja igatsus ei sarnanenud võltsverele - värskele härjaverele või värvitud veele , mida Võluteater oli kasutanud . Tapetud Pilari ( või Selfira ? ) näol värelenud hämmastus , ahastus ja uskumatus ei sarnanenud ühelegi näoilmele , mida nad olid Võluteatri surmastseenides harjutanud . Surma ei saa mängida . Surm on midagi sellist , mis ei kuulu elusale inimesele . Mõnikord , veetes pikki tunde laeva keskmisel tekil , kajutis , kus asusid " pühakute " säilmed , avades laeka Gunardi peaga , vaadates kasuisa kolba tühjadesse silmakoobastesse ning temaga tumma kahekõnet pidades , küsis ta Gunardilt : " Ütle , kas pole see kõik mitte sellepärast , et me mängisime surma ? Kas mitte iga etendatud surm ei too kaasa kellegi päris-surma päris-maailmas ? Oleme me süüdi selles , et narrisime surma ? " Ja ta kuulis Gunardi vastust : " Me ei mänginud ega narrinud surma . Me tahtsime inimestele näidata , et midagi on selles maailmas valesti , kui inimene ei saa õnnelikuks ilma tapmata . Ja tappes ei saada kunagi õnnelikuks . Tapmise varal sündiv õnn on vaid ajutine meelepete ja toob ainult häda . Me näitasime , et surm ja tapmine on koledad . " " Kas Uues Maailmas on teistmoodi , Gunard ? " Silmakoopad ja hammasteta suu ei vastanud . Aidann teadis vastust niigi . Ei , ka seal pole midagi teisiti . Sellest hetkest , kui inimene õppis tapma , ei saa see teistmoodi olla . Hetkest , kui inimene sai aru , et elu saab lihtsalt ära võtta ja et ühe elu kustumine võib tuua tema maailma seda , mida ta soovib , arvates , et tema elu saab seeläbi paremaks . Aidann oli sellest aru saanud . Nagu sellestki , et Bordeaux' kartograaf Agrippa ning Medellini endine notar Hernan Cortés on inimesed , kellele ta ihkab surma . Kõige valusamat ja piinarikkamat . Mingi saatuse kaval ja õel side oli teda köitnud kartograaf Agrippaga . Ta ei suutnud mõista , millist julma mängu temaga mängitakse ; miks olid tema pattulangemise ja elusaladuste avastamise linnas - pühas linnas - Santiagos pühaku säilmed , kelle oli lasknud hukata keegi Agrippa ... ? Miks oli tema suurim südamevaevaja Ursula pärinud oma nime pühakult , kes kunagi oli tapetud Colonia Agrippinas ? Ja Gretheli oli röövinud samuti mees , kelle nimi oli Agrippa . Kuhu juhatab teda see võõristav nimi ? Ons' Agrippagi surmaingel ? Ta meenutas Gunardi pead vaadates kõiki inimesi , kes olid surnud ja keda ta tundis . Ta meenutas üht teist surmainglit - mägedes pasunahüüu saatel tekkivat Roncesvallesi ilmutist Rolandot , kes ajab eemale tuuled ja rajud ja kes hukkus kunagi ammu oma isanda ja püha võitluse nimel . Rolando oli olnud sõdur ja mõrtsukas . Ent ometi oli ta ilmunud Juanile ja Aidannile kuisellest , et jälle on lähenemas surm . Kas oli ta ettekuulutus või hoiatus ? Temast oli tilkunud verd ja see oli päris veri . See ilmutus , vaim , surmaingel oli aidanud Aidannil päästa Hernan de Cortési elu , mida ta nüüd võtta ihkas , et tema , Aidanni , maailm saaks paremaks ja õiglasemaks . Aga kas oli mõrvatud Pilari veri talle kättemaksust sosistanud ? Kas oli surnud lõbutüdruku nägu kõnelenud vajadusest uue vere järele ? Miks oli surnud Roland tulnud ? Kas ainult selleks , et kätte maksta baskidele ? Aidann küsis seda Gunardi pealt . Oleks Roland lasknud Cortésil hukkuda , oleks Pilar ellu jäänud . Miks pidi Aidann päästma Cortési elu ? Gunard vastas : " Kuid nüüd tead sa elu hinda . Nüüd tahad sa tappa Cortési . " " Aga miks pidi Pilar surma saama ? Milles oli tema süü ? " " Maailm on ebaõiglane . Iga mõrv ainult suurendab ebaõiglust . Iga mõrv . Ka pealtnäha kõige ausam ja õilsam . Nüüd sa ju tead seda ? " " Siis tahan ma elada ebaõiglases maailmas , kuid mina pean seal õnnelik olema . " " Kas sa saad olla ? " " Kas ma pean oma vaenlastele halastama ? Ainult sellepärast , et viirastus lasi mul päästa mõrtsuka , kes hiljem surmab süütuid ? " " Kurjust ei saa hävitada kurjategijaid hävitades . Ebaõiglus on selleks ajaks juba sündinud . " " Siis poleks ju üldse mõtet elada ? " " Mul oli teater . Kunagi oli mul teater . Ainus , mis mul oli , oli teater . Kõnelda maailmale ebaõiglusest , see oli minu võitlusviis . Ma ei hävitanud ebaõiglust , ma näitasin seda . Senikaua , kuni on olemas need , kes näitavad , mitte ei kutsu üles halastusele vaenlaste vastu ega õhuta orjalikke lootusi paremast elust järgmises ilmas ... Senikaua on maailmal lootust . " Kui sul aga on tarvis võidelda , siis pead valima endale parema relva kui mõõk . Te pole just võitleja , aga teil on soodumus võita . Uuel Maailmal võib meie jaoks uusi võimalusi olla . Kunagi oli mul teater . Aidann seisis õõtsuva reelingu ääres , vaatas lõpmatut ookeani ja taamal sinavaid purjesid ning mõtles , kas lurjuse tapmine teeb maailma õiglasemaks . Kellelgi ei tohiks peal olla needust , mis teeks temast maailma saastast puhastajaks . Sellega oleks pidanud tegelema Jumal või kes iganes , kes inimese saatust kujundab . Aidann oleks võinud seda küsida vanalt mungalt Gregoriolt , kes talle ka laeval endiselt Juani nõudmisel kirjatarkust õpetas , või hoopis isa Casaselt , kes temasse lahkelt ja soosivalt suhtus . Aga ta ei teinud seda . Piiskop põhjendanuks vallutust sellega , et Uus Maailm vajab inimesi , kel on hea süda ning sõdadest ja kasumiahnusest rikkumata hing , et ainult tema enda hoolikas pilk ühenduses majesteetide poolt antud käskudega suudavad ära hoida õigluse sünni ebaõigluse kaudu . Aga Aidanni enda tunded kiilaspäise vaimuliku vastu olid segased . Ühest küljest ta tundis , et see mees ei soovi kurja kellelegi , kes pole seda ära teeninud , kuigi oma vaenlaste vastu oli too halastamatu . Ent Aidann ei suutnud unustada , et just isa Casas oli see , kelle tellimusel oli Gunardist reliikvia valmistatud . Mis aga puutus soovidesse Agrippa kohta , siis olid nad kahtlemata ühel meelel . Aga Aidann ei küsinud Gregorioltki midagi . Gunardi peast reliikviakambris piisas talle . Sellest sai tema kompass meredel , mis olid temale sama tundmatud kui enamikule konkistadooridele . Santiago kiiluvees sõitsid kümme laeva , mis kõik pidid varsti Kuubale jõudma . Juani ülesandeks oli korraldada vallutusretk Ameerika mandrile . Kuuba oli endiselt jagatud prantslaste ja hispaanlaste vahel ; Akvitaaniale kuulus lõunas asuv Jamaica saar . Kastiilia ja Galicia tugisambad asusid Isla Hispaniolal ja viimased kümmekond aastat olid kohalikud kubernerid omavahel tihti mõõku ristanud . Järgmine suur saar lääne poole - San Juan - oli kindlalt Galicia valdus , mida ei saanud öelda Antillide kohta . Seda saartekolooniat asustasid nii prantslased , kastiillased kui nüüd ka osaliselt portugallased , ning raske oli öelda , kellele see täpselt kuulus . Aidanni päevad möödusid laeval igavalt ja igatsedes . Tema otseseks tööks olid tavalised paažikohustused , mida Juan vajas küll suhteliselt harva . Tema eluruum oli kitsuke uberik kvarterteki all , kõrgema seltskonna kõrval . Kapten oli oma ahtrikajuti Juanile loovutanud , kuid kahele seal ruumi ei jätkunud . Ülejäänud kõrgema positsiooniga isikud , sealhulgas ka vanemohvitser , pootsman ja tüürimees , elasid kvarterteki varjualuses . Meremeestel asemeid ei olnudki , kõik magasid , kus said - peatekil või lastiruumis . Magaja ei tohtinud vahisolijaile ette jääda , sestap eelistati varjulisi soppe , näiteks toidutünnide vahel . Kõige eelistatum koht oli muidugi purjeriide varu lastiruumis , iseäranis halva ilmaga . Ülejäänutele asendasid voodeid õlgmatid , Juanile , admiralile , notarile ja kaptenile jagusid madratsitega rippvoodid , mis tuli küll pärast kasutamist alati kokku rullida , et need jalgu ei jääks . Aidann omandas meremeeste kombeid ja harjumusi . Ta õppis end üle parda kergendama , kahe käega ohuköiest kinni hoides ja hoolikalt üle õla jälgides , et kvarterteki aknad määritud ei saaks . Algul oli see harjumatu , ent hiljem hakkas talle hommikune pukspriidil kõõlumine isegi meeldima . Ka aega harjus ta arvestama ampotellades ja guardiates . Kaheksa ampotellat oli üks vaht , mille jooksul jõudis junga kaheksa korda liivakella pöörata . Võis arvata , et Santiago meeskond ja reisijad olid ülejäänud laevastiku meestest mitmeid kordi peenemate kommetega . Osake õukonda oli laevale kaasa tulnud , koos selle kommete ja tavadega . Rohkem kui teistel laevadel oli Santiago pardal kariloomi ja joogivett , alumine lastiruum polnud täidetud neegerorjadega , siin olid kõige peenemad veinid ja ja isegi kaks mauritarist tantsijannat , kes pimeda lõunamaa taeva all , sumedas öös tõrvikuvalguses meelate tantsudega mehi lõbustasid . Tavaliselt pages Aidann selleks ajaks oma kambrisse , sest tüdrukud meenutasid talle Pilari . Rohkem huvitas Aidanni laevameeste raske elu , ja ta tundis , kuidas rohmakad kombed talle endalegi aegapidi külge hakkavad . Keegi ei nõudnud talt jungatööd , kuid omal käel õppis ta mastides ronima , asendas mõnikord mõnda haiget meremeest , töötas ka öises vahis , parandas rebenenud purjesid , sikutas taglasega peele , turnis pukspriidis . Kõike seda tegi ta selleks , et veidigi unustada oma kurbust ja leida merest leevendust muredele . Ja siis läks ta jälle alumisse lastiruumi ja rääkis Gunardi peaga . Elu laeval oli hõlbus kõrgemate isikute jaoks , tavalistele meremeestele aga ränk . Napp söök ja üha kahanevad varud , raske töö ning teadmatus tuleviku suhtes olid nende meeste pärisosaks igapäevaelus . Aidann sõi Juani juures , kellele kanti toit ette , kuid mõnikord einestas ta meremeestega , kes fogon'il - peatekil varju all asuval nelinurkse raudääristega koldeasemel - keedetud kehva sööki sõid . Koldease oli piiratud liivakihiga , kokk , kelle süü läbi pääses tuli laeval valla , tavaliselt hukati , selline oli kirjutamata seadus merel . Toiduvalmistamine polnud lihtne , laeva kõikudes vehkles ka pott tulel siia-sinna , pritsides kuuma leent ja oaputru üle ääre . Ka söömine polnud kõige kergem . Mehed asutasid end kes kuhu sai , kaapisid näppudega ja vahel meremehenuga - millest kunagi ei lahkutud ja mida kasutati igaks otstarbeks - või kuivikutükki abiks võttes puukausist iga viimase kui kõõluseriba . Kui ta parasjagu kirjatarkust ei õppinud või laevamehed tema abi ei vajanud , hulkus ta lihtsalt tekkidel ringi või uudistas reelingult igavat ookeani . Laeva kõikumisega oli ta juba harjunud ning suuremaid torme olid kaitsepühakud armaadast eemal hoidnud . Kapten de Oljeda järgi jõuavad nad kõige soojematesse vetesse just enne tormide hooaja algust juunis . Kordagi ei märgatud kauguses ühtegi võõrast purje . Lähenevast maast hakkasid märku andma rohetavad ja ühe tihedamaks muutuvad vetikasaared , mõned üksikud merelinnud ja kapteni ning tüürimehe märkused tuulte kohta . Kõik märgid , iseäranis tuulesuunad tähendati üles laevaraamatusse . Pärast enam kui kuuajalist reisi , mil ilmad olid muutunud talumatult kuumaks ning ka Santiagol hakkas värske vesi lõppema ja viimased kitsed said veristatud , kui ohvitseridelegi hakati toidunormiks jagama kuivatatud ube , kala , kuivikuid ja soolatud sealiha , millel roiskumise lehk man , märkas vahimadrus lõpuks kaugel ees maad . Kapten arvas selle olevat kas Samana saare või Caicose saared , täpsemalt polnud sektandi abil võimalik mõõta . Igal juhul polnud seal hispaanlaste asundusi . Kakskümmend laeva - sest osa armaadast oli juba teel Hispaniola poole , et püüda kõige soodsamat tuult - sõitsid saartele nii lähedale kui said , siis lasti vette paat sõduritega . Nad tulid mõne tunni pärast tagasi ja kinnitasid , et saarel ei näinud nad ühtegi inimest , ning tõid värset joogivett . Edasi sõideti saarte vahelt läbi - eemalt oli näha üks vastu kaljusid purunenud laevavrakk , mis Oljede kinnituse järgi pidi olema Alonso de Villatoro La Dorada ning saared järelikult Caicose saared . Päeva pärast möödusid nad Inagua suursaarest ning varsti hakkas paistma Kuuba idatipp - Maisi neem . Barcoa koloonia jääb sellest mõned leeguad läände . Barcoas tegi esimese peatuse ka nüüd hargnev teine laevastik , mis pidi piki Kuuba põhjarannikut loodesse purjetama ning võtma suuna Florida maa poole . Grand Carlos Lloparte y Ibanezi ülesandeks oli tugevdada seal asuvat Sevilla la Nueva kolooniat , korraldada uurimisretk maa südamesse , otsida kulda ja prantslasi . Kuld tuli täielikult kuningale toimetada , prantslaste kohta vaid andmeid koguda . Järgmised kaks päeva möödusid kiiresti , sest sõideti piki Kuuba lõunarannikut , mis sinas taamal roheka troopikametsa viiruna . Aeg-ajalt võis eemal meres näha mõnd pärismaalase alust - piklikku kitsast sõudepaati , mis laevu märgates kiiresti maa poole tagasi suundus . Santiago de Cuba asus Santa Gloria nimelises lahesopis . Juani jutust , kes oli ülestähendusi uurinud , sai Aidann teada , et esimesed hispaanlased elasid selles lahes läbi laevahuku , ent suutsid paatide abil enamiku väärtuslikust kraamist kaldale vedada . Indialased tervitasid neid lahkelt , andsid süüa ja pakkusid ulualust , seniks kui üks laevadest reisikõlblikuks taastati . Santiagost sai pealinn , järgmiste vallutuste tugipunkt . Vallutused Kuuba saarel kestsid , tõsi küll , vaid seni , kuni prantslased oma ninad mäeaheliku tagant välja pistsid . Esimene märk pealinnast oli kahuripauk kõigist Santiago fordi kahuritest . Palju nõrgem küll kui Coruña oma , mis oli neid teele saatnud . Aidann jõudis Uude Maailma . Järgmised päeavd möödusid kiiresti , toreduse ja pidustuste saatel . Kõike uut oli nii palju , et Aidann lasi sündmustel enda ümber vaid kulgeda ja liikus ise nendega apaatselt kaasa . Ta ei pannud tähele , kas taas jalge all kindla maa tundmine avaldas talle mingit mõju , ta ei osanud endale öelda , kas oli laevaeluga harjunud või mitte . Ta teadis , et Kuuba saarel pakutav söök oli mitmeid kordi maitsvam kui laeval pakutu , ent vein oli toorem ja läägem . Ta teadis , et siin valitseb talumatu niiske kuumus , mida leevendas ainult merelt puhuv mahe tuul ning puudesalude jahedus . Ta nägi inimesi - Uue Maailma inimesi - , indialasi , kel oli ilus kehakuju , kaunis helepruun jume ja mustad juuksed ning alandlik hoiak . Nad ei elanud linnas ega kandnud riideid , isegi ristitud mitte , ja see lõi hämmastava dissonantsi hispaanlastega , kes jäid ka kõige talumatuma kuumuse käes täiesti riietatuks . Santiago de Cuba võttis laevastiku suurejooneliselt vastu , kuigi see Hispaania kuningate nõue tõi kaasa palju hukkamisi , kohtuprotsesse , tagandamisi , põlu alla sattumisi ja ka mõne salamõrva . Senine kuberner Miguel de Alaminos jäeti küll ametisse , ent ta pidi tunnistama Galicia kroonprintsi võimu , ühtlasi asuma ka endale uut villat ehitama . Tema senise eluaseme , Veneetsia meistrite eeskuju järgi ehitatud palee , valis Juan endale elupaigaks . Palee asus künkal , linna keskosas , kiriku kõrval . Nõlvadele olid ehitatud mõned kvartalid liivakivist ja savist elumaju , üsna tavalises Extremadura või Kastiilia väikelinna stiilis . Vaid uhkemate elamute jaoks oli kivimurrust plokke tahutud . Palee juurde viis tänavate vahelt hallika kiviklibuga sillutatud tee . Linn oli roheline , sest lõõskava päikese eest oli tarvis varju , nii oligi iga maja ees palm või paar ning kõik tänavad rohekate varjudega üle ujutatud . Linna lõunaossa , mere äärde jäi fort - madala müüriga ühendet kolm torni kahuritega , millest polnud veel ühtegi lasku vaenlaste laevade pihta tulistatud . Teisele poole linna jäi suhkruveski , milles töötasid indialased . Linna ja kogu saart ning mingil määral ka teisi kolooniaid saartel oli seni valitsenud kuberner , kellel oli Kastiilia kuninga patent . Hispaania traditsioonide järgi oli suur sõnaõigus ka rikkamatest konkistadooridest koosneval kabadiljol - linnanõukogul . Kuberneril ja enamikul asukaist oli parajasti kolm suurt muret - esiteks oli ebaõnnestunud purskkaevu ehitamine , kuna ainus meister , kes seda tööd tundis , suri kummalisse haigusesse , teiseks olid paljud indialased hakanud mässama ning tapnud neli maavaldajat ; kolmandaks oli kokku varisenud dominiiklaste kloostri kellatorn ning kellad said parandamatult viga . Alles nüüd hakkas Aidann mõistma , kuigi mingi ähmase aimdusega , et on jälle kuival maal , et see maailm on tõesti uus ja et ta on asekuninga paaž . Laeva asemel tuli tal nüüd kohaneda kuberneri paleega , veeta päevi olukorras , mil Juan pidi lahendama lõpmatult palju haldustülisid ja kavandama ekspeditsiooni mandrile . Santiago de Cuba polnud valmis kümne laeva vastuvõtuks , kuid näis , et see oligi majesteetide salaplaan - panna kauge koloonia vastamisi raske ülesandega , kuidas majutada saabunud konkistadoorid . Esimene ja kõige ilmsem lahendus oli kuulsusrikas retk mässavate indialaste vastu , mida isegi isa Casas ei suutnud ära hoida . Ülestõus on ülestõus . Kolme päeva jooksul said poolteist kuud merel paastunud sõdurid naisi , verd ja esimese aimduse sõjast Uues Maailmas . Nad isegi ei raatsinud laskemoona arkebuusidele kulutada , pigem eelistasid kängunud lihaste sirutamist ja raiumist . Asekuningas Juan ega tema lähim kaaskond sõjaretkel ei käinud . Nad kuulasid kohalikelt teateid mandri kohta . Üldiselt võis need kokku võtta nii : Kuubast lõunasse ja läände jääb suur manner , mida silmas juba oma esimesel retkel Cristobal Colón . Põhjas on maa , millele oli antud nimeks Florida ja pole veel täpselt teada , kas on see saar või osa mandrist . Kõikidel saartel , mida asustavad hispaanlased ja prantslased , on kulda vähe ja kohalikud ei mõista selle väärtust , kuigi armastavad end kulla ja pärlitega ehtida . Eurooplaste pronksi peavad nad kullast väärtuslikumaks . Paljud neist on aga kuulnud , et üle mere , mandril asub suur riik ja seal leiduvat palju kulda . Kapten Juan Poca de Leon naasis aasta tagasi reisilt mandrile . Reisi eesmärgiks oli kaardistada uusi maid ja võimaluse korral võtta orje . Maa nimega Yucatan aga kulda ei pakkunud , selle kaldad olid kivised ja igavad . Ka Yucatan võib olla tegelikult saar . Siiski randuti ja võeti ette retk sisemaale . Seal olid teistsugused pärismaalased , kellega esialgu sõbrustati , ent pärast tapeldi . Kulda oli Yucatanil vähe ja see , mis oli , pärines põhja poolt , asteekide hõimude käest . Seal pidid olema suured linnad ja sõjakad hõimud . De Leoni kolmest laevast tuli tagasi ainult kaks , ühte polnud enam võimalik mehitada , sest kaotused olid olnud suured . Indialased võtsid ka vange , ning osa meestest oli pealt näinud , kuidas neid kateldes keedeti ja nahka pisteti . Karistusretkeks polnud kuberneril piisavalt jõude ega tõtt-öelda ka luba . Edaspidi on uuritud vaid Ameerika rannikut , et leida sobivaim koht uue koloonia tarbeks , mis peaks saama edasiste vallutuste tugipunktiks . Suuremaid uurimisretki sisemaale polnud võimalik ette võtta , kuna indialasi oli seal rohkesti ning kuberner ei saanud laiaulatuslikumat kampaaniat üksi korraldada . " Mehed suruvad praegu mässu maha , " ütles Juan kubernerile ja Casas vangutas mornilt pead . " See teeb neile ainult head . Siis käsin ma alustada ekspeditsiooni kokkuseadmist , mis läheb rajama mandrile esimest kolooniat ja otsima nende asteekide kullalinnu . " " Majesteetide tahtmine on püha , " lausus de Alaminos kummardades . " Kogu Kuuba soov on levitada ainsat õiget usku , tuua kroonile rikkusi ja saada ükskord lahti prantslastest , kes ei austa ühtegi lepingut . " " Prantslastega me ei sõdi . Kuni nad meile kallale ei kipu . Kui aga kipuvad , peavad tunda saama Galicia mõõga teravust ja Hispaania viha , " vastas endine menestrel , kelle jaoks veel mõned kuud tagasi oli Akvitaania tema unelmate trubaduuride kodumaa ja kes oli kaunis oktsitaani keeles laulnud : Bel m'es qu'eu chant e coindei pos l'aur'es dous'el temps gais e per vergiers e per plais aug lo retint el gabei que fant l'auzeillet menut* XXXIII Rauk Santiago de Cuba valmistas nüüd ette retke mandrile . Sihtmärk oli teada - salapärased asteegid ja nende kullalinnad . Kohalikud olid kuulnud neist juhtumisi ja kaude , keegi polnud neid oma silmaga näinud . Räägiti , et kunagi oli siit mõned leeguad põhja pool suure tormi ajal karile jooksnud mandrilt tulnud laev . See olevat olnud - kui indialaste ajaarvestusest õigesti aru saadi - viis aastat tagasi . Kõik ellujäänud võeti orjadeks ja laev rööviti paljaks . Enam ei teadnud keegi , miks ja kuhu oli see teel olnud , ning indialaste määratlus - suur paat - ei oleks samuti palju öelnud , kui pärismaalased poleks oma võrdluste illustreerimiseks mõne väiksema Coruña naole viidanud . Ellujäänud orjade otsingud ei andnud tulemusi . Enne retke otsustas Juan teha kavala manöövri . Ta kirjutas kirja Akvitaania kubernerile Mont Royalis . Kiri oli ebamäärase sisuga , ent kuidagi võis aru saada , et palve on tungiv ja nõuab kindlasti vastust . Ja kuna hispaanlaste ja prantslaste vahel ei valitsenud sõjaseisukord , määras Juan piiskop Casase isiklikult sõnumiviijaks . Padre oli muidugi rõõmus , sest nii võis ta oma silmaga näha , kuidas prantslased kohtlevad pärismaalasi . Aidann oli juures , kui Juan tegi Casasele ülesande teatavaks . " Me peame , " rääkis Juan , " püüdma edasi lükata nende retke mandrile , kui selline on üldse plaanis . Kiri nõuab vastust ja seda saavad anda just värskelt kuninga juurest saabunud mehed . Las nad veidi ragistavad selle kallal päid . Kui me saame neid vähemalt kaks päeva kinni hoida , on seegi hea . Teiseks tuleb muidugi hoolega tähele panna kõike , mida prantslased teevad . " " Ka seda , " täpsustas Casas alandlikult , " mida nad ei tee . Kui nad näiteks ei vaeva indialasi suhkrupõldudel surnuks ja kasutavad Aafrika orje , võiksime me teha järelduse , et kui seda laadi kuuldused meie indialaste seas levivad , siis ... " " Jah , muidugi , " katkestas Juan piiskopi mõnevõrra läbematult . " Ka seda tuleb loomulikult tähele panna . Kõike tuleb tähele panna . Teele asute homme hommikul . Üks nao on juba reisivalmis . Aidann tuleb teiega kaasa . Ma usun , et talle teeb ainult rõõmu üle hulga aja prantslasi näha . " Ja Juan pilgutas lõbusalt silma . Lõbu oli kui ehk mitte teeseldud , siis igatahes haruldane kaaslane neil päevil kroonprintsi juures . Aidann oli pärast armaada saabumist mööda linna ringi jooksnud ja viinud-toonud sõnumeid , higistanud meeletult , sest ilm oli harjumatult niiske ja kuum . Uut oli nii palju , et ta ei vaevunud isegi sellele mõtlema . Ta adus probleeme , mida oli tekitanud uute meeste saabumine , ta oli näinud kaklusi ja taplusi , oli näinud vägistamisi ja paari indialase surnukspiitsutamist . Uustulnukad kibelesid vere ja kulla järele , ja kuna viimast Kuubal polnud , siis rahuldasid nad oma iha esimesega . Juan oli kiirelt andnud paar edikti , kuid liiga karmiks ei söandanud ta minna . Vähemalt esialgu . Aidannil polnud palju asju kokkupanemiseks . Enne reisi oli temalegi siginenud meremehekirst , kuhu ta nüüd loopis mõned riidehilbud , väikese mõõga , mündikukru , noa ja muud pudi-padi . Teiste meremeeste kirstud pidid saama aaretega täidetud . Aidann ei ihalenud aardeid . Uus Maailma pidi talle andma midagi muud ; see oli saanud osaks tema saatusest . Nüüd oli tema teha , et see saatus oleks talle meelepärane . Mida iganes surmainglid ka kuulutavad , ei tohtinud nad oma ahnuses tema ega Grethelit endale saada . Varahommikul jättis Juan Aidanniga hüvasti . " See on vist ainus asi , mida ma praegu saan sinu heaks teha , " ütles kroonprints . " Sa oled niigi palju teinud , " sõnas Aidann . " Ilma sinuta hulguksin ma siiani sihitult mööda Akvitaaniat . " " Kes teab ? " ohkas Juan . " Jumal ei lase asjadel alati nii minna , nagu inimene on kavatsenud . " Laevastiku teeleasumisest ja ülemjuhataja kohuste täitmisest saadik oli Juan hakanud üha rohkem Jumala nime suhu võtma . Aga nüüd pidas ta ilmselt silmas Isobeli . Juani vana ja ustav teener pidi naise koos lapsega järgmisele laevale toimetama . Don Ramón teenis Isobeli ihukaitsja ja saatjana ühe reisi pealt sama palju kui terve aasta vehklemisõpetajana . Kui laps sünnib ja temaga on kõik korras , jõuavad nad sügiseks siia . Kui Jumal annab . " Ta on sinu vastu alati armuline olnud . " " Aga et oleks ka edaspidi , käsin ma alustada katedraali ehitamist . Järgmise laevaga peaksid ka ehitusmeistrid saabuma . Mis pealinn see on , kus pole katedraali ? " " Santiago katedraali ? " " Ma arvan , et palun isa Casasel selle Püha Isabelile pühitseda , " lausus Juan muiates . " Kui kirikukogu nõus on , muidugi . " Aidann ei hoolinud enam pühakutest . " Sa oled Casase teener , " lisas Juan . " Saatkonnas loomulikult kaitse all , juhuks kui peaksid kohtama oma vaenlasi . Ja pea meeles , et meid huvitab kõik , mida prantslased kavatsevad . Ma ei salga , et see Agrippa valmistab mulle muret . Ta on tark ja kuratlik . " " Ta on mõrtsukas , " lisas Aidann . " Ta lasi tappa Pilari . " " Aga säästis sinu elu , nagu ma aru saan . Hoia seda ja tule tagasi . Mul läheb sind tarvis , " olid Juani viimased sõnad kail . Siis hiivas rannasõiduks kohaldatud väike alus oma viis ankrut ning mõõnavesi kandis laeva teele . Retk pidi kestma kolm päeva , ranniku läheduses , ning suuremaid torme polnud oodata . Kuuba saar on kummulikeeratud sirbi kujuline , prantslaste pealinn Mont Royal asub lääneneeme põhjarannikul . Põhja poolt seilates oleks teekond lühem , ent laev oleks seal ookeanilt uhavate tuulte meelevallas . Ja rannik on palju kaljusem , käärulisem , raskem . Juba mitu laeva on seal oma huku leidnud . Vaid Pinose-nimelise saare juures kimbutas nende laeva torm , muidu aga jõudsid nad kohale sekeldusteta . Jälle Prantsusmaale , jälle Akvitaaniasse . Jälle sinna , kus pidi olema Grethel , või kuhu ta pidi jõudma , või kus ta pidi olema olnud . Mont Royal oli väiksem linn kui Santiago de Cuba . Oli prantslaslikum , akvitaanlikum . Siia olid asunud mõned kolonistid , kellele polnud tundmataVeneetsia ehituskunst , sestap oli linn kaunim ja peenem kui hispaanlaste oma . Lahesopis asus sadam , Mont Royal ise laius veidi eemal , müüriga ümbritsetud künka otsas , kummalgi pool lahte kaitsesid sissepääsu kaks kiviforti . Galicia ja Kastiilia lipuga laeva lähenedes sõudis neile sadamast vastu lootsipaat . Et saatkonnalaevale kohaselt sadamasse purjetada , tuli paar tundi tõusuvett oodata . Siis nao randus ning käskjalg saadeti kuberneri juurde teadet viima . Kõik - iga pisemagi ehitise sadamas , kõik laevad , nendel nähtavad kahurid ja fortide iseärasused - dikteeris isa las Casas kiiresti ühele mungale , kes pani need sedamaid kirja . Teine munk visandas sadama plaani . Laevu oli sadamas rohkesti , vast kümmekond . Aidann ei osanud tuvastada , kas ehk mõni neist kannab hiljutise üle-ookeani-seilamise tunnuseid . Saatkond juhatati võõrastemajja ning öeldi , et homme hommikul võtab kuberner Michel de Broussard neid vastu . Neisse suhtuti aupaklikult , kuid mitte ülemäära . Euroopas , jah , Euroopas ei peaks ju akvitaanlased galeege oma vaenlasteks , kuigi eks mõõgaviibutamist on ikka ette tulnud . Uues Maailmas on lood teistsugused . Keegi ei tea , kui palju üldse seda maailma ja maad on ja kui palju seda jagub . Kõik tahtsid võimalikult rohkem . Võõrastemaja oli kuberneri palee lähedal , viisakam , kui võinuks arvata ja tavaliselt peatusidki seal Bordeaux'st saabunud ülikud , enne kui endale uue seisuseväärilise elamise leidsid . Saadikutele anti korralikult süüa ja juua . Kui nad olid einestanud , küsis Aidann piiskopilt : " Ei paista , et siia linna oleks hiljuti kuninglik esindus saabunud . Ma mõtlen , et Santiago oli hoopis teistsugune . Pidulikum . " " Prantslased ei teagi , mis on pidulikkus ja kuningavõim , " vastas las Casas kurvalt õlgu kehitades . " Ka minus on prantsuse verd , kuigi ma ei oska sellega midagi peale hakata . " " Kuni pole veel pime , " arvas Aidann , " lippaksin ma veidi rannas ringi . " " Lipata ei maksa . Väärikalt jalutada , nii sobib Galicia kroonprintsi saadikule . Mine vaata muidugi , mis siin huvitavat on . Aga ole ettevaatlik . " Aidann lubas , et on . Ta astus sadama poole . Tema riided , kuigi hispaaniapärased , ei äratanud kelleski suuremat tähelepanu , sest siinsed asukad kandsidki väga kirevat ja siit-sealt kokkulapitud rõivastust . Tänavatel võis kohata baskidele omaseid lahtise lõikega särke , kodanlaste väärikaid kuubi , sõjameeste lihtsaid veste ja kogu Akvitaania ja Provence'i talupoegade tavalist rõivastust . Muidugi liikus ka indialasi , enamasti oli neil küll midagi üll , ent nende puhul ei saanud rääkida rõivastest . Sadamas pani Aidann tähele , et lossitakse üht laeva . See oli karavell , mis oli teistest suurem , uhkem ja uuem . Aidann sättis end ühele tünnile istuma ning jälgis toimetamist . Keegi ei tundnud tema vastu huvi , sest sadamas oli palju sagimist . Peagi sai talle selgeks , et laeva ei varustata ookeanisõiduks . Sinna ei veetud veetünne ega toidumoona , samuti oli selge , et kui karavell läheks Bordeaux' poole , peaks ta kandma Uue Maailma kaupa - suhkrut . Veel enam - ta pani tähele , et laevalt mahalossitud kaubad ootasid veel sadama avatud varjualuses laos , kus seisis samasugune kraam , nagu oli Coruñas hispaania laevadele lastitud : nisu , vein , jahu , seep , parfüümid , riided , jalatsid , arstirohud , paberilasud , raua- ja terasekangid . Sõnaga kõik see , millest Uues Maailmas puudust tunti . Karavellile tassiti asju , mida läheks tarvis näiteks koloonia asutamiseks - saeveskist tulnud palke , naelakaste , tööriistu ja relvi . See laev oli hiljaaegu Euroopast tulnud , ja pidi peagi suunduma asumaadele . Ehk isegi mandrile . Aidann lonkis veel laeva ümber ringi , kuni võttis lõpuks südame rindu , tuletas meelde kõik , mida ta teadis näitlemiskunstist ja oktsitaani keelest ning küsis ühelt kõhukalt sadamameistrilt , kes oli parasjagu samuti ühele tünnile maha istunud ja pühkis ähkides laubalt higi : " Öelge , hea isand , kas see laev asub teele esimese mõõnaveega ? " Mees mühatas , kissitas teravas õhtupäikeses silmi ja vastas tüüpilise akvitaanlse kombel küsimusele küsimusega : " Aga millal siis , noorhärra ? Kas ta peaks teie meelest vastu ööd välja seilama või ? " " Ma tahtsin lihtsalt kindel olla , " kostis Aidann väärikalt . " Et hommikul siis ? " " Millal siis veel ? Hommikul muidugi ja nii kiiresti kui võimalik , et Grande Hermine ja Petite Hermine kätte saada . " Ta pööras end äkitselt sadamatööliste poole ja röögatas midagi . Aidann taipas , et kõnetatu kasutas väga räiget sõimu . Tulemus sai ilmselt vastupidine soovitule , sest mehed vaatasid ehmunult üle õla , ning üks suur raske kast prantsatas maha . " Ja mis teie arvate , " küsis Aidann , " kas ta saab Grande Hermine'i kätte ? " " Miks ta ei peaks saama ? " vastas mees , kui oli veidi rahunenud . " Tuuled puhuvad just mandri poole ning kohtumispaik peaks neil ju teada olema . Aga miks tunneb noorhärra selle vastu huvi ? " " Ma arvan , " lausus Aidann enesekindlalt , " et see pole teie asi . Aga üldiselt käskis monsenjöör Agrippa mul selle laeva peale asuda . " " Monsenjöör Kesasi ? " raputas sadamameister pead . " Teid ? Emérillion'i peale ? " Emérillion oli lossitava karavelli nimi . Aidann manas ette oma kõige kõrgima ilme , millega oli näinud Santiago õukondlasi alamate poole pöörduvat . " Monsenjöör Agrippa on kõigearmulisema kuninga Marcel I kartograaf . Mind paneb imestama , et te pole temast kuulnud . " " Kuidas ma saaksingi temast kuulda , " kostis mees , " kui kuningas on Bordeaux's ? Siin peatusid nad ju ainult paariks päevaks ... Ehhee , " hüüatas ta äkki , " kuulge , te olite siis Petite Hermine'i peal ? Saabusite Bordeaux'st ? " Aidann noogutas väärikalt . " Ma olen õukonnast , " teatas ta ja hoidis ise hinge kinni . " Seda ma arvasingi . Nojah , pole ju meie süü , et purjed nii tugevasti kannatada said , et vaeseke ei saanud kohe teistele laevadele järele sõita . Ja üleüldse on naljakas see , et kuningal on uue koloonia ja mandriga nii tuli takus . Küllap oli see kuninga käsk , et admiral Cartier peab kohe edasi purjetama , andku Jumal neile mõlemale pikka iga . " " Ma arvan , et kuninga soov ei saa olla naljakas , " märkis Aidann karmilt . " Oh , muidugi mitte ! " hüüatas mees . " Lihtsalt keel vääratas . Muuseas , seal seisab Emérillion'i kapten , te peaksite temaga kõnelema . Voila , kõrgeauline , " hõikas mees ja viipas kaptenile . Ja eneselegi ootamatult sattus Aidann vastakuti mustas kostüümis ja kirevas baretis aadlimehega , kes öeldi olevat Petite Hermine'i kapten Herbert de Groot ja kes Aidanni umbusklikult silmitses . Umbusklikkus muutus veelgi suuremaks , kui Aidann enda esitlemise asemel upsakalt küsis , et kas nüüd on kindel , et purjed on parandatud ja laev ikka hommikul teele asub . " Te olete see romantikust riiukukk de Mendéz , kui ma ei eksi ? " päris kapten hapult . " Monsenjöör Agrippa jättis teie kaasavõtmise minu otsustada , nii et ma ei soovitaks teil suud pruukida , noormees . " " Oletame , et ma olen tõesti de Mendéz , " kostis Aidann . " Aga mis riiukukke puutub ... " Ta mõistis , et seilab ohtlikes vetes , ent siin paistis olevat inimesi , kes Agrippa kohta midagi teadsid . " Teie kohta öeldi , et te olete riiukukk ja Petite Hermine'i pardal juba mõnegi tüli põhjustanud . Ma juba lootsin , et te jäätegi " Veetlevasse Printsi " oma haavu lakkuma . Aga olgu . Kui teil on nelikümmend marssiini , siis võtke need hommikul kaasa ja olge sadamas . Kui te öö jooksul jälle mõne plika pärast kaklusesse ei satu muidugi . Vastasel korral võite siia jäädagi ja mina ei hakka teid ootama . " " Ma ... ma olen sadamas , " kogeles Aidann . " Muuseas , ma sain aru , et te olete Navarrast , ent teie kõnepruuk kõlab samamoodi kui minu kodukandis Antrauschis . " nentis tusane kapten . " Mul oli Antrauschi koduõpetaja , " märkis Aidann . Ja ta kummardas kaptenile ning kadus kiiresti sadamast . Ta oli segaduses , ent suutis ometi endale selgeks teha , et hiljuti oli Mont Royali jõudnud kuninglik laevastik Bordeaux'st , mille üks laev Emérillion oli tormi käes räsida saanud . Ülejäänud kaks karavelli , kus viibisid ka Agrippa ja admiral Cartier , ei jäänud ootama , kuni purjed parandatud saavad , vaid kiirustasid edasi mandrile . Nii et selle koha pealt oli Galicia saatkonna venitamistaktika juba lootusetult hiljaks jäänud . Ja tõenäoliselt kuulevad nad homme kuberneriltki , et prantslased on juba mandrit hõivamas . Galicia ja Akvitaania kolonisatsioonipoliitika ei läinud Aidannile korda . Agrippa aga läks . Agrippa , kes oli mandrile purjetanud . Ja Grethel . Või viibis Grethel veel siin ? Ta ei uskunud seda . Polnud võimalik , et Agrippa oli Gretheli röövinud ainult selleks , et tuua ta Kuubale . Veel oli Aidann mõistnud , et keegi noorsandist riiukukk oli ühest laevastiku laevast , Petite Hermine'ist , mingi kakluse tõttu maha jäänud ja pidi nüüd Emerillion'iga järele purjetama . See võis olla juhus , et teda oli peetud de Mendéziks , aga võis olla ka saatuse märguanne . Igal juhul peaks ta selle riiukuke leidma kohast nimega " Veetlev Prints " . Aidann otsustas , et Casas võib oodata ning et de Mendézi suust võib ta midagi hoopis olulisemat kuulda . Kui ta " Veetlevat Printsi " otsis , sai talle korraga selgeks , et ta on tulnud Uude Maailma seiklema . Mida ka ei tahaks surmainglid , tundis ta , et tema vaenlane Agrippa , kelle meelevallas on Grethel , võib olla oma eesmärgile väga lähedal . Agrippa oli röövinud Gretheli - ettekavatsetult ja sihilikult , toonud ta siia ning lasknud selle nimel tappa Pilari . Veel kord meenus Aidannile üks salm vanast trubaduuride laulust : Doncs , sai ieu ben que midons ten las claus de totz los bes qu 'ieu aten ni esper e ren d'aiso sens lieys non puesc aver . * Jah , et just tema südamekallim hoidis kõige hea võtmeid , mida ta iial võis loota , ja mitte midagi sellest ei saa ta iialgi tundma ilma Grethelita . Galicia on küll tore , ent mitte ilma Grethelita . Ta oli tulnud Uude Maailma oma tüdrukut tagasi saama . Otsima Uuest Maailmast uut võimalust . Endale ja Grethelile . " Veetlev Prints " oli uus , värskelt tahutud kiviplokkidest ja rookatusega trahter , nagu enamik Provence'i sarnaseid asutusi . See asus linnaväljakust veidi eemal , lopsakate palmide all . Tänavatele pandi kivisillutist , sest vihmaperiood muudab need porimülkaks , kust ei lähe läbi ükski vanker . Aidann leidis mõningate raskustega nii trahteri kui seal pesitseva isanda nimega Robert de Mendéz . Selleks osutus umbes temavanune aadlimees , kes pidas trahterinurgas veinikannuga kahekõnet . Kui Aidann päris peremehelt , et ega juhtumisi pole siin sellenimelist , vastati talle mõnetise lootusega , et on küll ja oleks suurepärane , kui temast ühtlasi ka lahti saadaks . " Peale oma kuulsat duelli , " mühatas kõrtsmik , " istub see logard ainult siin ja joob veini . Ega see ei mõju mu teenistusele halvasti , aga tegelikult ei ihale ta mitte veini , vaid vere järele . Kas te olete tema sõber ? " Veel mitte , tahtis Aidann kosta , kuid ütles : " Mul on talle tähtsaid sõnumeid . " " Püha Bernardi nimel , ma loodan , et need sõnumid viivad ta meie katuse alt ära , " ohkas peremees . " Seal ta on , täis kui mõni lotringlane , kuigi ise ütleb , et on aus krahvivõsu Navarrast . " Aidann vaatas seda krahvivõsu . Tumedavereline noorepoolne isand , pikkade lokkis juustega , ent juba lopsakate vurrudega , mis parasjagu veinikarikas ligunesid . Ta kandis helepruuni nahast vammust ja selle all verest pruunikaks tõmbunud särki . Üks käsi , sidemetes , rippus verise nartsuga kaelas . Peakatte oli ta pussiga seina külge naelutanud , tupes florett oli asetatud tühjale toolile teisel pool lauda . Taibates , et uustulnuka tähelepanu on temale koondunud , ajas ta end vaevaliselt jalule , kõikudes jõllitas ta klaasistunud silmadega Aidanni ja hüüdis : " Hei , kas need närukaelad on tagasi tulnud ? Kas teile oli ühest tükkideks raiutud lurjusest vähe ? Noh , tulge aga ! " Ja vajus prantsatades istmele tagasi . " Ja nii juba hommikust saati , " kaebas kõrtsmik vaikselt Aidannile . " Kardan , et varsti hakkab ta juba viirastusi nägema ja kukubki mõõgaga vehkima . " " Visake ta siis välja . " " Oh , " kaebas kõrtsmik edasi , " peale kaklust jättis patrull ta siia puhkama ning tal pole ju kuhugi minna . Ta pidi küll mingi laeva peale minema , aga ... Seni ta joob ainult . Väidab , et ta on palju verd kaotanud ning peab selle veiniga taastama . " " Ma proovin temaga kõneleda , " lubas Aidann ning astus südikalt laua poole . Senjöör de Mendéz üritas end veel kord bravuurikalt püsti ajada , kuid sellest ei tulnud midagi välja . " Veini ! " jorises ta . " Tooge mulle veel oma haisvat laket , mida siin veiniks nimetatakse ! " " Mina maksan , " lubas Aidann . " Ja tooge kõige parem , sõber ! " hüüdis temagi . Kui uus kann oli laual , puuris noor Mendéz oma joomase pilgu Aidannile näkku . " Ja kes teie seesugune olete ? " venitas ta . " Rändur ja seikleja , " kostis Aidann . " Tulin Uude Maailma oma õnne otsima . " " Oo , te pole selles üksi , " ühmas joobnu . " Ka minul olid sellised kavatsused . Ja kuidas teil , kui küsida tohib , on õnne leidmine edenenud ? " " Mitte kuigi edukalt , " tunnistas Aidann ausalt . " Seda ma usun , Püha Miranda nimel , seda ma usun , " kinnitas krahv ja rüüpas karikast , lastes poolel sõõmul oma vammusele tilkuda . " Ausal rüütlil pole siin midagi teha , see on joodikute ja matside maa . Mis , kas te pole minuga nõus ? " Ja ta põrutas rusikaga nii tugevalt vastu lauda , nii et Aidannigi karikast pritsis veini . " Olen , olen " nõustus Aidann ohates . " Ma veel veristan neid kuradima Limousini tõpraid ! " lubas noor krahv . " Ma veel õpetan neile rüütellike kombeid . Matsid ! " Vaevaliselt ja õnnetut krahvi pidevalt tagant õhutades , kuulis Aidann lõpuks tema loo , niivõrd kui võis joobnu sihitust kõnest aru saada . Robert de Mendéz oli järgnenud Akvitaania kuninga kutsele ja saabunud Uude Maailma õnne otsima ja seiklema . Mont Royalist oli ta kavatsenud koos ülejäänud admiral Cartier' seltskonnaga kohe mandrile edasi purjetada , kuid õhtul linnas aega parajaks tehes oli ta sattunud peale situatsioonile , kus üks kohalik " nime poolest krahv , aga ma vean kihla , et ta pidas igat hulkurit krahviks " oma tütarlapsega suhteid selgitas . Suhete klaarimine käis peksu ja sõimamise saatel ning tüdruku nägu oli juba üsna paiste löödud . Kedagi möödakäijatest ei paistnud see häirivat . Mendéz otsustas vägivallatseja korrale kutsuda ja õpetada tollele rüütellike kombeid . Kohalikud aga said aust ning kommetest aru omal kombel . Jõudes vaevalt daami kaitseks välja astuda ja tupest mõõga tõmmata , kui talle kargas kallale terve armee kohalikke lontruseid . Ausast võitlusest oli asi kaugel . Ta peksti läbi ning tagatipuks torgati veel pussiga käsivarde . Patrull lohistas ta trahterisse , kus teda toibutati . Laev aga , millega ta oleks pidanud edasi purjetama , hiivas hommikul ankru . Trahterisse saadeti sõna , et krahv võib Emérillion'iga järele sõita , kui tal on veel selleks isu . Krahv oli masenduses , sai vaevalt ühte kätt liigutada ning kurtis Aidannile oma muret : " Teie näost on näha , et olete õilis inimene ja aadlik . Vannun teile , et sel räpasel saarel pole peale teie mitte ühtegi aadlikku , kaasa arvatud too jälk kõuts , kes end kuberneriks nimetab . Siia on kogunenud Prantsusmaa rämps ja häbi ! Siin on urgas , ja see haiseb ! Daami au , rüütellikus ja väärikus ei maksa siin punast krossigi ... " Ja niimoodi sõimates tühjendas ta veel ühe kannu , jäi siis äkitselt Aidannile otsa vahtima ja tähendas , nagu oleks talle midagi ootamatult meelde tulnud : " Öelge , ega teie pole ometi sellelt saarelt ? " " Ma saabusin siia hiljuti ning olen samuti masenduses , " kinnitas Aidann . " Üllameelsusele pole siin kohta . " " Selles on teil tuline õigus , isand ... " " De Gunardin . " " Selles on teil tuline õigus , isand de Gunardin . Ja millist üllameelsust oligi siit oodata , kui laevastikus on peremeheks keegi Saksamaalt põgenenud hugenott ja kartograaf , ning kuninglik avangard koosneb võllaroogadest ning kelmidest ! " Juba laeval oli noorel Mendézil tulnud oma au eest seista ja mitmele kelmile näidata , mida tähendab solvata aadlikku . Võis arvata , et keevalise iseloomu ning pealetükkiva rüütellikuse pärast kasutaski Agrippa võimalust noor krahv maha jätta . Ka kapten de Groot polnud eriti varmas teda kaasa võtma . Tõenäoliselt sellepärast polnudki Mendézil aimu , et Emérillion asub teele juba järgmisel hommikul . Veel paar kannu ning krahv ei lahku trahterist enne homset õhtut . Nii palju Aidann veini mõju teadis . Ja tema ? Söandab ta minna laevale , esitleda end Robert de Mendézina , keda nähtavasti ei tunne keegi pardal nägupidi , sest krahvi laev oli olnud Grande Hermine ? Hästi , ta jõuab mandrile , kuhu on laekunud ka Agrippa ja Grethel ... Grethel ? Ent edasi ? Ta paljastataks otsemaid . Mida suudaks ta teha üksi terve armee prantslaste vastu ? Kuid mida suudaks ta teha , jäädes Galicia printsi juurde ? Uuel Maailmal võib olla ehk uus võimalus . " Te räägite isand Agrippast ? " uuris Aidann ettevaatlikult . " Ma tunnen hugenoti saja sammu pealt ära , " käratas Mendéz vihaselt . " See on häbiväärne , et meie aus majesteet laseb põgenenud jumalasalgajal ekspeditsiooni juhtida . " " Ma minul pole tolle salgaja vastu just kõige soojemad tunded , " üritas Aidann teemat jätkata . " Te oleksite minu vaenlane , kui teil oleks . Jooge ! " Ja lisas : " Püha vallutust peab juhatama ainult kõrgesti sündinud rüütel . Selline kes teab , mida tähendab au ja usk ainsasse jumalasse . Kuigi ... hmmm ... vooruslikkust ei saa talle just süüks panna , " jätkas krahv . " Ma ei tea , millise laevaga te siia urkasse saabusite , aga seda ma ütlen , et tolle Agrippa õetütar on üks kaunimaid neide , keda ma olen iial näinud . " " Õetütar ? " Aidanni hääl värises veidi , ta proovis seda veinilonksuga varjata . " Grethel öeldi tema nimeks ja teda hoiti laevas seitsme riivi ja luku taga . " Krahv purskas naerma . " Tegelikult , kardan ma , et hoopis kaheksa luku taga . Ta hoidis seda tüdrukut kui silmatera , kuid sellest oli siiski vähe , sest meie kõigi südamed hakkasid kiiremini põksuma , kui toda neiut nägime . Oo , oskaks ma ainult laulda või oleks mul annet pillimängus ... sest vaid nii on võimalik kirjeldada selle piiga ilu ! " Pärast järgmist kannu täitis Aidann noore Mendézi soovi ja laenas kõrtsmikult vana häälest ära lauto , millel kandis ette paar ilusat armastuslaulu . Mendéz jõi ja pühkis silmanurgast pisaraid . " Jah , " hüüdis ta vahepeal , " te olete tõeline rüütel ja trubaduur , mu sõber de Gunardin ! Just niimoodi peab oskama armastada tõeline ja üllameelne mees . " Aidann pani kõik ühele kaardile . " Agrippa , " ütles ta , " röövis minu pruudi . Grethel , keda te laevas nägite , on minu armastatu . Ma tulin Uude Maailma , et teda tagasi saada . Ma ei vihka toda hugenotinäru teist vähem , sest just tema on põhjustanud mulle hirmsaid südamepiinu . " Tummalt jõllitas Mendéz Aidannile otsa , katsus siis end veel kord laua tagant püsti ajada , röökis : " Me tapame ta ! Ja vabastame kaunitari ! " , kuid vajus siis täies pikkuses lauale tagasi . " Ma otsingi Agrippat , " sõnas Aidann vaikselt , " tahan mandrile purjetada , et oma kallim röövija vangistusest päästa . " " Te tulete minuga , " hüüdis Mendéz . " Isand de Gunardin , minu mõõk on teie päralt ! " " Ma kardan , " sõnas Aidann , " et kapten ei pruugi mind pardale võtta . Isegi teie sõbrana mitte . " Ja ta visandas joobnud seltsilisele paari lausega olukorra , öeldes , et tegelikult on ta Galicia valitseja paaž . Mendéz , kelles samuti voolas galeegi verd ja kes hoidis end veel hädavaevu ärkvel , lõi rusikaga vastu lauda ning kinnitas Aidanni sõnu . Ta oli leidnud ülla rüütli ja sõbra , kes otsis ususalgaja poolt röövitud kallimat . Kuigi ta käsi ei suuda praegu mõõka hoida - veini , mitte selle tühise haava pärast loomulikult , mille talumatsid talle lõid - aitab ta vaprat de Gunardini . Siin , Mendéz sikutas põuetaskust välja määrdunud paberirulli , on tema soovituskiri ning maksetähed kuninglikku kassasse , nende paberite ettenäitamine lubab Aidannil laevale asuda . Tema ise jääb siia end ravima ja ootama järgmist laeva . Armastus on püha asi ja selle nimel on ta valmis oma sõpra aitama . Aidann kasutas ära purjus inimese suuremeelsuse ja abivalmiduse , ta napsas kiiresti paberid ja öö hakul aitas kõrtsmikul noore norskava rüütli ülakorrusele toimetada . Ta tundis veidi süümepiinu , kuid purjus või mitte , lõppude lõpuks oli Mendéz oma otsuse ise teinud . Aidann jättis " Veetleva Printsiga " hüvasti , maksis kõrtsmikule lõhutud kannu ja joodud veini eest ning kiirustas minema . Magava piiskop las Casase äratamine polnud kergete toimingute killast . Aidannil tuli teda tublisti raputada , enne kui unine kiilaspea silmad avas . " Prantslaste laevad on juba mandril , " sosistas Aidann kiiresti . " Nad lahkusid eile hommikul ning siit läheb üks laev koidikul neile järele . Ilmselt kuulete seda homme kuberneri käest , aga vähemalt te teate nüüd . Mina lähen selle laeva peale . Tervitage minu poolt Juani ja öelge talle edasi , et ma pole teda reetnud . Ta mõistab . Hüvasti , isa Casas ! Jumal olgu teiega ja teie üritusega . Ma palun teid , palvetage minu eest . " Ja nende sõnade saatel Aidann läks . Ta ei näinud Bartoloméo de las Casast enam kunagi . Preestril oli hommikul tükk tegemist , et selgusele jõuda , kas ta oli näinud ainult und või oli Aidann tõesti käinud temaga hüvasti jätmas . Poisi puudumine ning kuberneri suust kuuldud kinnitus , et prantslased on asutamas esimest kolooniat Ameerika mandril , veensid teda , et Aidann oli tõeline . Aga tal polnud mahti ega huvi tema kadumise üle pikalt järele mõelda . Esimesel võimalusel purjetas piiskop tagasi , et Juanile halvad sõnumid ette kanda . Venitada pole siin enam midagi . Võidujooks uute maade pärast on alanud . Paganlik Agrippa juhatab prantslaste uurmisretke mandril . Kolme päeva pärast nägi mandrit ka Aidann . Ta oli veetnud oma reisi Emérillion'il peamiselt kvartertekil lesides , katsudes oma end näole anda nii vähe kui võimalik , kurtes , et haav teeb valu ning merehaigus piinab . Tema vastu ei tuntud ka suuremat huvi . Pigem olid kõik rahul - kui kerge imestumine välja arvata , et too riiukukeks peetud noor Mendéz on tavatult vaikne ja vagur , ei nori üldse tüli , nagu temast räägiti . Aidann mõtles oma pöörasele teole ja arutas , kas ta õigupoolest isegi teab , mida teeb . Millised olid tema väljavaated ? Mitte kuigi lootustandvad , pidi ta endale tunnistama . Ent samas , hea õnne korral , ei pruugigi kõik nii lohutu näida . Ta maabub prantslaste koloonias , kus tõenäoliselt elavad ka Agrippa ja tema " õetütar " Grethel . Võib-olla Agrippa tunneb ta ära , võib-olla mitte . Kuid kuidas suudab ta varastada Gretheli ning naasta Juani juurde ? Kahtlemata on päevade küsimus , mil ka Hispaania eskaader asub mandri poole teele . Kui tal õnnestuks Grethel tagasi saada ning leida üles hispaanlaste koloonia . Enamat ta tegelikult ei soovinudki . Muret tundis ta eelkõige sellepärast , et mandril pidi olema hulgaliselt inimesi , kes tundsid Robert de Mendézi , need , kes olid koos temaga Grande Hermine'il üle ookeani purjetanud . Vaevalt et Agrippa , lootis ta , teda ära tunneb . Mees oli teda ju ainult viivuks näinud , seegi juhtus juba eelmisel aastal ja sellest ajast saadik on Aidann palju muutunud . Otsekui enda mõtte kinnituseks libistas ta käega üle tärganud vurrude ja õrna habeme , silmitses oma riideid , mis mitte mingil moel ei sarnanenud enam kaltsudele palveränduri seljas , kes sügisel - oh , kui ammu see kõik oli - Bordeaux'st välja visati . Emérillion oli purjetanud kolm päeva läände , kuni manner vastu tuli . Siis võttis ta kursi mööda rannikut edelasse . Agrippa oli nõudnud , et kolmas laev otsib esimesi mööda rannikut nii kaua , kuni lõpuks nende maabumiskoha leiab . Ta oli kaartidel - mis , tõsi küll , olid väga ähmased ja ebatäpsed , nagu näitas teekond - märkinud ära eeldatava koha , kuhu peaks rajatama Akvitaania esimene asundus Uues Maailmas . Admiral Cartier oli andnud kapten de Grootile käsu mitte kuskil pärismaalastega ühendusse astuda ja võimalikult kiiresti pärale jõuda . Aeg-ajalt nähti kauguses indialaste paate , mis ranna lähedal kala või pärleid püüdsid . Ent mastivahid uurisid tähelepanelikult kallast ja kui kahest karavellist polnud mingeid jälgi , siis rohkem rannale ei lähenetud . Kuuenda reisipäeva hommikul tõusis peatekil kõva kisa , Aidann kuulis ohvitsere ärevalt käske andmas , isegi kahureid laeti ja sõdurid haarasid relvade järele . Koos teistega kiirustas Aidann tekile . Kogu laeva meeskond tungles pakpoordi ääres , hõiguti , näidati kätega . Ärritunud kapten seletas midagi ohvitseridega . Aidann tegi endale teed ja lõpuks nägi temagi . Ranniku poolt lähenes karavellile lodi . See laev ei sarnanenud ühelegi eurooplaste laevale . Ta oli välja sõudnud ühe saare neeme tagant , võtnud alguses kursi mandri poole , ent nüüd lähenes sujuvate aerutõmmetega karavellile . Lodi oli suur nagu galeer ja selle laius võis olla ligi kaheksa sammu . Juba kaugelt paistis , et ta oli tehtud ühest ainsast hiiglaslikust puutüvest . Lodja keskel oli palmilehtedest varjualune ja selle all - kui lodi lähemale jõudis , nägi seda juba selgemini - mitukümmend inimest , nende seas naised ja lapsed . Kokku võis olla seal ligi kolmkümmend inimest ja nad kõik käitusid julgelt , ent mitte vaenulikult ega sõjakalt . Kõige rohkem tekitas aga karavelli pardal hämmeldust indialaste riietus . Need inimesed ei sarnanenud sugugi Kuuba poolpaljaste metslastega , sest tulijad kandsid kauneid , eredavärviliste tikanditega mantleid , seelikuid , vöösid . Võõrad käratsesid , hüüdsid midagi tundmatus keeles ja vehkisid kätega . Võõra laeva kohtamine oli neile nähtavasti sama üllatav kui prantslastele . Nähes , et lodi sõuab julgelt lähemale ja et selle meeskonnal ei paista sugugi vaenulikke kavatsusi olevat , tärkas karavelli pardal jahikirg . Kolmkümmend odadega pärismaalast ei suuda pakkuda mingit vastupanu prantsuse mõõkadele ja kahuritele , leidsid mehed . Pealegi võis lodja pardal märgata kaubakirste . Ent kapten jäi kindlaks , sest ta ei söandanud üle astuda admiral Cartier' käsust . Igaks juhuks lasi ta lodjast mööda tulistada ühe kahuripaugu ning käskis siis kiiresti purjesid lisada . Karavell tegi hoogsa pöörde , purjed kogusid tuult ning laev liikus mööda rannikut edasi . Järgmise päeva jooksul ei räägitud laeval muust kui uudishimulikust pärismaalaste lodjast , mille välimus tõotas , et kuuldused rikkast maast vastavad tõele . Jõuti umbes kohani , kus kaardi järgi pidi olema maabunud Akvitaania laevastik . Kallas näis vaikne ja rahulik , liigendatud mitmete abajatega , pärismaalasi polnud näha . Kuna polnud täpselt teada , kui sügavad on abajad , otsustas kapten de Groot saata välja kaks paati . Kui kohatakse uudishimulikke indialasi , tuleb viivitamatult tagasi pöörduda , ent muidu otsida rannikult märke laevade kohta . Võis ju juhtuda , et Agrippa plaanitud randumiskohas polnudki võimalik maale minna . Neis paigus olid seni seilanud vaid vähesed meresõitjad , seetõttu olid kaardid segased , randunud ning pärismaalastega suhelnud polnud mitte ükski . Oli võimalik , et laevad jätsid ranniku lähedale mõne märgi - näiteks ankurdasid paadi või midagi sellist . Eneselgi ootamatult sattus Aidann ühte maale suunduvasse paati . Meresõit oli teda ära tüüdanud ja ta tahtis tegutseda . Pealegi aimas ta süda halba . Kusagil seal võõral rannikul pidi olema Grethel . Mõne tunni pärast sõudsid nad ühe abaja suudmest sisse . Rannik oli siin soine , kallas võserikuga kaetud . Kuid sobis suuremale laevale maabumiseks - süvis oli paras . Abajas hargnes , tegemist paistis olevat jõega . Üks paat sõitis paremale , teine otse . Lepiti kokku , et häda või õnne korral antakse püssipauguga märku . Lootsik , milles oli Aidann , kulges soiste kallaste vahel , kui eespoolt hakkas terendama liivarand . Mõne aja pärast hakkas võsa taanduma , kallast raamistasid liivavallid ja nende tagant ... Jah , nende tagant oli näha hoolikalt haritud põlde , suuri viljakaid palmisaludesse uppuvaid tasandikke ning teravatipulisi hooneid . Paat peatus . " Nad elavad igal pool , " ütles lõpuks üks ohvitser , kes nendega kaasas oli . " Kogu kallas paistab olevat asustatud . Inimesi pole ainult soistes kohtades . " " Ometi Agrippa teadis , " vastas teine mees . " Nad peavad kusagil siin olema . " " Me randume ja luurame , " teatas ohvitser . " Ettevaatlikult ja märkamatult . " " Kas poleks siiski targem tagasi pöörata ? Ühtegi märki laevadest ei paista ju olevat . " " Me peame selles kindlad olema . Pole paha näha , mis indialased siin elavad . " Aidann ja tema kaks kaaslast maabusid ja trügisid läbi tiheda võsa . Taimed olid võõrad , kõik lõhnad ja paar vesirotti , kes tulnukate eest vette põgenesid , näisid teistsugused kui Euroopas . Nende ees oli küngas , ja Pierre , üks Aidanni kaaslastest , tundis eksimatult ära , et künka taga peaks olema jälle meri . Nad olid teinud ringi ja taas rannikule jõudnud . Järelikult pidi siin olema laht , mida rannajoon oli Emérillion'i eest varjanud . Nad ronisid künkast üles uurides ettevaatlikult ümbrust , et pärismaalased ei pääseks neid üllatama . Jah , seal oligi meri , sillerdas kaugusesse , lõpmatusse , helesinine väli . Ja seal olid laevad . Palju laevu . Aidann ja kaks meest viskusid ehmatusest pikali ja jälgisid hinge kinni pidades nende ees avanevat pilti . Lahing oli ilmselt hiljuti lõppenud . Kaks Akvitaania laeva olid tõepoolest maabunud selles lahes . Karavellid olid ranniku lähedal , kuid paistsid inimtühjad . Nende ümber oli laht ähvardavalt täis pikitud laevu , mis olid neid rünnanud . Võõraid laevu võis olla kakskümmend , enamikus väiksemad kui karavellid , kahemastilised , punaste purjedega ja kitsamad . Kuid nende seas võis eksimatult ära tunda lipulaeva , nao , mis erines teistest euroopalikkuse tõttu . Ent mehed ei uurinud laevu kaua . Künka all laius indialaste küla , võõras maa ja võõra maailma elu . Akvitaania laevad olid kahtlemata randunud ja külast veidi mere poole asunduse rajanud . Koht polnud küll kõige sobivam , ent esimeseks sillapeaks sobis küll . Oli näha maale veetud kaste ja kirste , esimeste ehitiste sõrestikke , isegi ühte altarit , mis tõenäoliselt oli püstitatud õnneliku randumise eest tänamiseks . Kõikjal maas vedeles laipu ja neid koristasid võõrad sõdurid . Ülejäänud , kes polnud parasjagu ametis laipade kuhjamisega , tegelesid indialastega . Nad aeti ühte kohta kokku ja võis aru saada , et varsti peaks seal midagi toimuma hakkama . " Püha jumalaema , " sosistas üks Aidanni kaaslasi , mees nimega Pierre . " Kes on need mehed ? " " Ma tunnen neid laevu , " vastas teine . " Niisugused on aeg-ajalt Bordeaux' sadamasse tulnud . " Üle lahinguvälja läks võitjate protsessioon . Kaks meest , kõige tähtsamat , ees ja nende teenrid ning ihukaitsjad järel . Nad kandsid kummalisi rõivaid , lohvakaid , õhulisi , kirevaid , külgedel kõveraid mõõku ja peas sulgedega kaunistatud puntrasse keeratud turbaneid . " Kes need on ? " küsis ka Aidann ärevalt . " See pole ometi võimalik , " sosistas Pierre . " Ei , need ei saa olla ... Ma ei tea , see on uskumatu . " " Me peame lähemale hiilima . " Nad ei hoidnud Aidanni kinni , kui too hakkas ettevaatlikult põõsaste vahele varjudes künkast alla nihkuma . Viivu pärast Pierre järgnes talle . Nad lipsasid lopsakasse palmisalusse , mille alustaimestik varjas neid kõrvaliste pilkude eest . Niiskesse rohelusse pikali heites nägid nad , kuidas protsessioon lähenes . Nüüd võis selgelt näha , et üks kahest peamehest oli vaevu jalgu järel vedav rauk . Kummalise peakatte alt paistsid hallid juuksed , ta liikus hädiselt ning teine , noorem mees , toetas teda aeg-ajalt . Noorem neist , ehk uhkemaltki rõivastatud , kandis kaelas kuldketti , oli tumedaverelisem ning lumivalgete silmadega . Nad peatusid palmisalu läheduses , sõdurid jooksid nende tagant välja ja laotasid liivale rohelise vaiba . Noorem mees ütles midagi . Aidann kuulis võõraid sõnu , ent ometi oli selles keeles midagi tuttavat . Ta oli seda keelt varemgi kuulnud , oli seda õppinud . Rauk langes äkki põlvili ja hüüdis midagi . " Ta pühendab , " sosistas Aidann . " Ta pühendab selle maa ja võidu oma jumalale . " " La illaha il allah Muhammed rasul allah ... " hüüdis rauk . Kõik sõdurid langesid samuti põlvili ja kordasid palvet . " Ei ole teist jumalat peale Allahi ja Muhamed on tema prohvet , " tõlkis Aidann , meenutades oma ammust reisi El Camino'l ja Isobeli , kes oli talle mauri keelt õpetanud . " Püha jumalaema , " kordas Pierre ja luges samuti vaikselt palve . Raugale polnud mauri keel emakeeleks , seepärast Aidann teda nii lihtsalt mõistiski . Mõistis ka järgmisi sõnu , mida rauk oma kaaslasele , keda ta nimetas admiraliks , lausus : " Ei ole teist jumalat peale Allahi ja Muhammed on tema prohvet ! Ei ole maa peal õilsamat ja suuremat valitsejat kui Ahmed I al-Mansur , kõige üllama ja võimsama Saadi dünastia valitseja , keda Allah on õnnistanud ! Rõõmustage , õigeusulised , sest nüüdsest peale kuulutan ma kõik need maad Saadi riigi alla , kõikvõimas al-Mamlakah al-Maghribiyah valitsegu rahvaste üle , mis on kord juba minu alluvusse antud , ent reeturlikult röövitud sõnamurdlike väärusuliste kuningate poolt . Mind on piinatud ja vaevatud , kuid Allah on mind juhatanud oma väljavalitud maale , näidanud teed , kus tuleb kuulutada ainsat ja õiget usku . Olgu kiidetud Allah ja tema väljavalitu , kõige suurem valitseja maa peal Ahmed I al-Mansur ! Seda räägin mina , kes ma kunagi olin pimestatud mürgisest ja valest prohvetisalgajate usust , mina , kes ma kunagi kandsin isegi ühe prohveti nime , keda vääralt jumalaks peeti , mina Abdurahman el-Colón ! " XXXIV Malinalli Admiral Jacques Cartier'le oli kuningas Marcel lubanud eduka ekspeditsiooni eest parunitiitli . Seda oli rohkem , kui vaene bretooni kalurivõsu oleks iial võinud loota . Admiralitiitel polnud päritav ja oli seega vaid teenistuskoht . Häid meresõitjaid oli palju - geniaalseid küll vähem - ent kuld , koloonia ja sillapea Uues Maailmas tõotasid Cartier'le edu ja muretut vanaduspõlve . Sellepärast polnudki ta nõustunud Agrippa plaaniga , mille too oli kohe pärast randumist teatavaks teinud . " Väike osa meestest jääb ehitama kolooniat , mina koos saja sõduriga lähen asteekide kuninga juurde . Need kohalikud on vaid väikesearvulised ja kergesti alluvad hõimud ning neil pole kulda . Kuld on Tenochtitlanis ja mida kiiremini me sinna jõuame , seda rikkamaks saame . " " Kuid kõigepealt tuleb rajada linn , " oli admiral vastu vaielnud . " Ja see koht ei näi sugugi sobivat . " " See on sobiv , " teatas Agrippa . " Või vähemalt sobis ta hispaanlastele Veracruzi jaoks , " lisas ta mõttes . Ta oli selle abaja kaardi peal ära märkinud ja laevapardalt ära tundnud . Kunagi ammu , eelmises elus , eelmises maailmas , oli just tema nüüdne teener ja Marcel I uus ustav alam Hernan Cortés käskinud siia linn asutada . Käskinud ilma Kuuba kuberneri Velazquezi loata ja kuningliku patendita , sest teda meelitasid mägede taga kummitavad rikkused , legendaarne asteekide kuld . Ta oli olnud jõhker komandör , halastamatu vaenlaste , reeturite ja üldse kõigi vastu , kes temaga nõus polnud . Ta oli marssinud rannikult viie kuuga asteekide pealinna , korraldanud teel veresaunu , ässitanud hõime üksteise vastu üles , külvanud viha , surma ja hävingut , ent ometi jõudnud sihile . Asteekide Kolmikliit värises ta hoopide all , üks tsivilisatsioon jõudis oma halastamatu lõpuni . Mitte keegi teine , mõtles Agrippa , poleks sellega toime tulnud . Veel enam - mitte keegi teine poleks üritanudki . Mitte kellelgi Kuuba konkistadooridest polnud piisavalt auahnust , julgust ja jõhkrust . See oli olnud ühe mehe salaplaan , mis viis hispaanlased nende ihaldatud kulla juurde , tõi võidurõõmu uuest rekonkistast , tõstis põleva ja verise risti asteekide linnade kohale . Mitte keegi teine ... Kuuba kuberneril Velazquezil polnud kavas asteeke vallutada . Ta oli saatnud Cortési vaid luureretkele , kuid hakanud seda kahetsema enne , kui too oma vägitegusid alustas . Oli see siis kõik juhus ? Või oli see Jumala salakaval plaan , et Agrippa juhtus olema Cortési kõrval , tegi läbi vallutusretke ja jõudis lõpuks jälile asteekide iidsele jumalusele Huehueteotlile , kes iganes ta ka poleks olnud . Aga nüüd polnud Agrippal viit kuud ja viitsadat sõdurit . Tal polnud neid ka tarvis . Tal oli kõik , mis vaja , tal oli Cortés . Parim relv asteekide vastu igas maailmas . Agrippa ei teadnud ühtegi teist inimest , kes oleks söandanud ette võtta sellise afääri ja see veel edukalt lõpule viia . Cortésil on jultumust ja südikust ... ning erakordselt arenenud ego . See mees ei vea teda alt , oli Agrippa kindel . Cortés polnud suurem asi sõjamees ega väepealik . Tema iseloom ja kriitilistes olukordades ilmnevad oskused olid need , mida Agrippa vajas . Ta peab jõudma Josephe'i ja Gretheliga Tenotchtitlani , Teopani Suurde Templisse , kus asub tulevärav . Ülejäänu teda ei huvita . Teda ei huvita , kas Prantsuse kuningas leiab Mehhikost kulda , või mis saab asteekidest . Tal on Cortés , kes juhib nende salga Tenochtitlani . Edasi võib ta teenida Marceli , sõdida kõigiga , kellega tahab , või hoopis surma saada . Agrippal on vaja Cortési juhioskusi , vaistu , õnne ja julgust , tema julmust . Ta oli näinud Cortési andmas tapmiskäske , oli näinud teda tapmas . Jõhkralt ja halastamatult . Agrippa põlgas Cortési nende mõrvade pärast , mida too polnud veel sooritanud , teda samaaegselt salamisi imetledes . Agrippa uskus Jumalat , ainsat ja tõelist , kes võis olla seesama jumal , kellele nad olid pühendanud oma vallutuse ja kelle kiituseks olid pidanud rannal esimese tänumissa , ja keda uskus ka Cortés . Kui Akvitaania laevad olid Agrippa näidatud kohas randunud , kui kõigil oli esimene jahmatus üle läinud , kui nad olid näinud neid üüratuid viljakaid tasandikke , targalt ehitatud külasid , niisutussüsteeme , eurooplasele mõistmatut nutikust , maa planeerimisel ja kasutamisel , kui nad olid kohtunud esimeste asteekide saadikutega , vahetanud kinke , pidanud missa , lõid nad maasse esimesed vaiad , mis pidid tähistama Marcelville'i linna asutamist Uues Maailmas . Nad said teada , et selle koha nimi on Mictlancauhitlan , mis tõlkes tähendab Surnute Riigi Mets , ja lähim suurem asula on Cuetlaxtlan , kust olid saabunud ka pealikud . Õigemini sai sellest aru vaid Agrippa , kes teeskles , et ta nahua keelt ei oska . Asteekidele oleks tema keeleoskus ehk võimsat mõju avaldanud , ent ta pelgas , et prantslaste seas võib see tekitada liigset tähelepanu . Muidugi kavatses ta Nahua keele üsna ruttu " selgeks saada " . Kohalikud ülikud tõid neile kingitusi , vaatasid jahmunult prantslaste hobuseid ja kahureid , mis maale toimetati , silmitsesid hämmingus nende rõivastust , turviseid , sõjakübaraid ja relvi , olid lapsemeelses vaimustuses vastukingitustest - riidehilpudest , nahkvöödest , klaashelmestest ja muust pudi-padist . Mõnda neist ülikutest Agrippa mäletas , mõnda mitte . Ta teadis , kellele neist läheneda ja kellega on mõistlikum asju ajada . Ta teadis ka seda , et saadikud olid juba läkitatud Motecuhzoma II Xocoyotzini - asteekide Kolmikliidu valitseja - juurde viima teadust saladuslikest võõrastest . Kohalikud kunstnikud olid kiiresti üles joonistanud prantslaste välimuse , nende laevad - mida nad nimetasid meremajadeks- , relvad . Arusaamatust tekitasid neis vasest kahuritorud , ning ootamata kellegi käsku , lasi Cortés pärismaalastele demonstreerida , kui võimas pauk neist välja tuleb ja milline purustusjõud on võsastikku lennutatud kahurikuulil . Kui kuulid kahurikärgatuste saatel oksi rebestasid , langesid hirmunud asteegid põlvili , rabatuna ja ilmselt ka alandatuna , et võõramaalased kasutavad nende maal sellist purustusjõudu . Prantslastele kingiti heldelt puuvilju , suuri veidra lotiga linde , madala prooviga kullast ehteid , maisitõlvikuid . See polnud sõpruseavaldus , vaid ettevaatus ja vastastikune kompamine ; diplomaatia sellisel kujul , nagu asteegid seda mõistsid . Teuhtalli - nii oli ühe pealiku nimi - ei suutnud prantslaste kiivritelt pilku pöörata . Ta rääkis erutunult oma kaaslastega , kasutades korduvalt nime Huitzilopochtli . Vaid Agrippa teadis , et nii nimetatakse asteekide jumalat , kelle arvatav peakate oli üllatavalt sarnane hispaania sõjakiivriga , mida kandis Cortés . " See paistab neile meeldivat , " oli Extremadura kõrilõikaja hämmeldunult Agrippale maininud . " Siis saaks teie kiivrist ju suurepärane kingitus ? " Cortés oli võtnud kiivri peast ja seda käes veeretanud . " Kuulge , " hüüatas ta äkki , " ega te ei tea , kuidas nende keeles võiks olla " kuld " ? " Agrippa ütles vaikselt , kuidas nahua keeles on kuld . Korrates seda sõna ja osutades näpuga tühja kiivri sisemusele , ulatas Cortés kiivri Teuhtallile . Notar žestikuleeris , üritades selgeks teha , et ta kingib kiivri , kui talle tuuakse selle täis kullaliiva . Veel kingiti asteekidele mõned kaleviriidest mütsid , paar lihtsamat Brügge kangast särki , nikerdustega tool , kassikullast medaljone ja klaashelmeid . Järgmisel päeval , kui olid valminud onnid ekspeditsiooni juhtidele ja ohvitseridele ja püstitatud isegi algeline kirik , oli Agrippa teinud admiral Cartier'le oma soovi teatavaks . Nüüd , ootamata järgmist laeva , asuvad valitud mehed teele asteekide kuninga juurde . Sinna , kus on kuld , suured templid , rikkused ja aarded . " Kolooniast on olemas vaid hädised hütid , " olid admiral Cartier vastu vaielnud . " Oodakem ära Emérillion , asutagem korralik asundus , saatkem laevad rohkemate varude ja meeste järele . Ja siis liigume edasi . " " Mul on Tema Majesteedi käsk . Me jätame maha hädapärase garnisoni . Mina liigun kingitustega pealinna poole , minuga tulevad kaasa sada meest . Ülejäänud jäävad siia . Ilmselt te teate , et hispaanlased võivad varsti oma nina välja pista . Kes jõuab esimesena Tenochtitlani , selle päralt on kuld ja siinse valitseja sõprus . " Agrippa teadis Galicia-Kastiilia ühisretkest , teadis , et Hispaania laevade jõudmine Mehhiko randa on vaid päevade küsimus . Ja siis , varem või hiljem , hakkab voolama veri . Cortés on küll temaga , ent see ei vähenda hispaanlaste iha kulla ja vallutuste järele . Asteegid ei tee võõramaalastel vahet . Juhul muidugi , kui tal ei õnnestu sõlmida nendega häid suhteid ja neid hispaanlaste vastu üles ässitada . Aga see kõik on teisejärguline . Ainus , mis loeb , on Suur Tempel . Tulejumal ja tuleneitsi , värav järgmisesse maailma , Neljanda elemendi etalon , kes on siin ja temaga . Grethel oli tõesti siin , lebas laevast kaasa võetud matil , plankudest ja palmilehtedest valmistatud hütis . Agrippa elas Gretheli hüti kõrvale püstitatud telgis . Grethelile polnud telki jagunud . Neiu kartis . Kartis seda veidrat , tundmatut ja uut maailma , kuhu teda oli vägivaldselt veetud . Ta ei suutnud mõista prantslaste verejanu ega kihku selle maa vallutamiseks ; ta oli näinud kirevais rõivais asteeke , nende külasid ja uudistavaid silmi , ega suutnud mõista , miks peaksid nad olema vaenlased . Sel hommikul , kolm päeva pärast Marcelvilli koloonia asutamist , oli Grethelile osaks saanud nii suur häbi , mida ta eales poleks uskunud . Ja ei miski , mitte miski ja mitte kunagi ei suuda Gretheli põlgust Agrippa vastu minema pühkida . Ta vihkas nüüd seda meest , oma " onu " , vihkas kogu südamest , põlgas elu lõpuni . Täna hommikul oli Agrippa tulnud tema onni , mida ööd ja päevad valvas üks vahisõdur , oli üritanud tüdrukule leebelt naeratada ning koukinud siis vööl rippuvast paunast võtme ja mingi metallist eseme . " Mul on väga kahju , Grethel , " ütles mees ebalevalt , " aga teie enda huvides ... " " Mis see on ? " ei saanud tüdruk aru . " Mis on minu huvides ? " " Üks ebameeldiv , kuid ma kardan , et hädavajalik ettevaatusabinõu . Me pole enam merel , mõistate ... Ja need pärismaalsed , teate ... Nad on ju metslased . " " Ei , ma ei mõista midagi , " pomises Grethel heitlikult , silmitsedes kummalist metallist eset . " Oh , ma võiksin kulutada tunde teie veenmiseks , ent meil pole aega . Meid võivad oodata ees eluohtlikud seiklused , kus minu hoolas silm - nii väga kui see ka ei püüaks - võib teid siiski viivuks kaotada . Kõike võib juhtuda . See võib teile tunduda ebameeldiv ja harjumatu , ent lõpuks mõistate isegi , et see oli vältimatu abinõu . " " Millest te ometi räägite ? " " Ma olen arst , Grethel , ja nagu te teate , on ka Josephe arst - ma kardan , et pean ta endale appi paluma - ja ma ei tee seda kui umbusklik abielumees . Taltsutage oma raevu ja ma palun teid leppida mõttega , et see tõesti on teie enda huvides ... Josephe ! " Kui Grethel lõpuks mõistis , mis oli meestel kavas , hakkas ta karjuma . Kui tema ahastuskarjeid keegi isegi kuulis , ei pööratud sellele tähelepanu . Nüüd mõistis tüdruk lõplikult , kui väga võõras ja uues maailmas ta on , ja tundis end piiritult üksikuna Agrippa ja Josephe ei hoolinud tema karjumisest ja rabelemisest , nad nõudsid , et ta kleidi seljast võtaks ; kui tüdruk keeldus , tegi Agrippa seda ise . Ja nad aheldasid Gretheli alakeha ümber rauast ketiga luku . Voorusevöö . Ta oli aheldatud voorusevööga . Tüdruk jäi onni , hoides vihaga pisaraid tagasi , käed tugevalt rusikasse pigistatud , ja tõotas , et seda ei andesta ta Agrippale kunagi . Mitte kunagi . Teeleasumine oli määratud järgmisele hommikule . Agrippa oli isiklikult valinud välja mehed , kes pidid temaga Tenochtitlani kaasa tulema . Ta organiseeris kiiresti väeüksuse , nimetas nende juhiks ja oma leitnandiks Cortési , põhjendades otsust majesteedi poolt antud volitustega . Asteegid uudistasid prantslaste laagrit eemalt imestusega , säilitades sõbralikkuse , kuid ka ettevaatlikkuse . Kohalikud ülikud said väga hästi aru , et nende külalised on oma maailmas neist seisuselt üle , ja seepärast ei söandanudki nad ilma Motecuhzoma juhtnöörideta midagi ette võtta . Õhtu hakul juhendas Agrippa varustusülema tööd , käskides tal võtta kaasa rohkem külmrelvi , arkebuuse ja püssirohtu ning vähem toitu . Ta teadis oma esimesest retkest hästi , mida on tarvis ja mida mitte . Ta ei pannudki tähele , kui talle lähenes vaikselt üks kohalik ülik , tirides endaga kaasa hirmust kaamet tütarlast . Mees kutsus Agrippat , oma keeles küll , ent õpetlane mõistis teda . " Ma tõin selle tüdruku , kelle nime sa ütlesid , " sõnas mees . " Ja ma tahan tasu . " Ühe käega lükkas ta tüdruku ettepoole ja teise sirutas välja , et võõras ei mõistaks teda vääriti . Agrippa pöördus ja silmitses tüdrukut . Jah , see ta oli . Ülikule tasuks andis Agrippa mauri päritolu pussnoa , näidates eelnevalt , kui terav see on . Mees oli vaimustuses . Agrippa saatis ta käeviipega minema ja keskendas tähelepanu neiule . Sama ilus kui eelmine kord , sama kütkestav , värske ja sama vihaselt silmadest tuld pilduv . Neiu kandis ümber reite mähitud kirevat riiet ja samasugune kangas kattis ka ta rindu , kõht oli paljas , samuti õlad , millele langesid tumepruunid pikad juuksed . Agrippa lootis , et neiu on juba mitmeid kordi käest kätte käinud ning tema keha on kasutanud paljud asteegi ja maia mehed . " Malinalli ? " küsis ta . " Sinu nimi on Malinalli ja sa oled sündinud Tecamachalco saarel Paynali külas kuusteist aastat tagasi , sinu ema andis sind pärast isa surma Tabascosse orjaks ja sa räägid nii maiade kui asteekide keelt ? " Endiselt ehmunult , kuid võõra suust tuttavat keelt kuuldes - mis polnud lausutud sugugi ähvardaval toonil - tüdruk võpatas ja noogutas siis aeglaselt . Keegi ei saanud tema kohta seda teada , mitte keegi polnud iial küsinud ... Aga see võõras teadis ja tundis teda . See oli hämmastav ! " Malinalli , " naeratas Agrippa . " Tere , Malinalli . Sa oled nüüd sõprade juures . Kuula nüüd mind ja jäta kõik hoolega meelde . Sa oled ju taibukas ja sõnakuulelik , eks ? " Tüdruk noogutas taas . " Me oleme tulnud kaugelt , maalt , mis on suurem kui teie oma , maalt , mille valitseja on võimsaim maailmas . Me tuleme sõnumiga Motecuhzoma juurde ja nii sinu kui minu rahva jumalad on tahtnud , et me kohtuksime . Sa ju mõistad , et see , et ma tean sinu kohta kõike , saab tulla ainult jumalalt . " " Mõistan , " sosistas tüdruk nahua keeles . " Nii . Sul on anne võõraste keelte peale ja sinusse on kogunenud palju vihkamist . Sa asud nüüd õppima meie keelt - ma tean , sul kulub vaid paar päeva , et seda rääkima hakata - ja sinust saab meie tõlk ning abiline . Sa ei ütle kellelegi , et mina teie keelt oskan , ja kui sult küsitakse , siis ütled , et õpetad seda minule . Kas sul lapsi on ? " Üllatunult raputas tüdruk pead . " Väga hea . Nüüd viin ma sind ühe inimese juurde , kes hakkab sulle meie keelt õpetama . Ole temaga lahke ja sõnakuulelik . Temast saab sinu isand , kuid mina olen tema isand . " Alistunult ja mõistes , mis teda ees ootab , tüdruk noogutas . Agrippa otsis üles Cortési ja lükkas Malinalli tema poole . " Indialased tegid meile kingituse , " sõnas ta . " Selle neiu nimi on Malinalli . Nad tõid ta minu juurde , kuid ma arvan , et olen liiga vana ja hõivatud , et kingi kõige paremaid omadusi lähemalt tundma õppida . Sina , mu sõber , oled selleks palju sobivam isik . Võid teda kutsuda Marinaks , sest homme lasen ma ta selle nime all ristida . Räägi temaga kastiilia keeles , nii ehk saame endale ka ühe tõlgi . " " Ohhoo , " hüüatas Cortés ja silmitses jahmunult Malinallit . " Ohhohohho ! On see vast kink ! " " Ma arvasingi , et ta meeldib sulle , " muigas Agrippa . Malinalli astus sammukese Cortési poole , libistas käega üle ta terasest kiivri , habeme , nahkse hõlsti , võttis mehe käe , surus selle oma rinna vastu ja langetas pea . " Ta annab end sinu meelevalda , " seletas Agrippa . " Ma arvan , et ta on sellega üsna rahul . " " Eks lähme siis , Marina , " otsustas Cortés ja üle ta näo libises naeratus , mis tegi selle üsna südamlikuks . " Eks lähme siis ja õpime veidi meie keelt . " Ta haaras neiult käest ja tõmbas teda endaga kaasa . Agrippa saatis paari äraseletatud pilguga . Nii nagu eelminegi kord , mõtles ta . Hommikuks on tüdruk armunud . Oh neid naisi ! Hommikul nägi isand Cortés õigupoolest veidi kurnatud ja uimane välja . Malinalli seevastu pakatas värskusest ja eneseuhkusest . Ta oli olnud hea kaaslane kõrgest soost võõramaalasele , oli suutnud teda vapustada ja panna enesesse austusega suhtuma . Kui nad olid end juba teele asutamas , saabusid saadikud Tenochtitlanist , Motecuhzoma juurest . Agrippa aimas , mis käsud on neile antud - selgitada välja kõik salapäraste võõramaalaste kohta , teha neile kingitusi ja hoida neid kinni nii kaua kui võimalik . Keelebarjääri ületamise võttis kuninglik kartograaf enda ülesandeks . Ta asutus julgelt saadikutele vastu , kutsudes endaga kaasa vaid Cortési . " Mida need mehed tahavad ? " küsis Agrippa käest admiral Cartier . " Mida teie nende asemel tahaksite ? " küsis Agrippa vastu . " Jätke nendega tegelemine minu hooleks . Merel olete teie käskija , kuival maal saan ma ise hakkama . " Teuhtalli , Pinotl , Cuitalpitoc , Yaotzin ja Teotzincoacatl olid saadikute nimed . Nad saabusid suursuguse protsessiooniga , sõlmasid Agrippa ees lahti vaibad , laotasid need maale ja hakkasid prantslaste juhi ette laduma uhkeid ja kallihinnalisi kingitusi . Kuld . Kingitused olid kullast . Kuninglik kingitus saabki olla ainult kullast . Seal oli vankriratta suurune päikest kujutav mitmesuguste sisseuuristatud kujunditega taldrik . Päikese kiired tungisid läbi kullast lehtede , heitsid oma sära mitmete kohalike loomade peale . Seal oli ümmargune hõbetaldrik , mis kujutas kuud ; ääreni kullaliiva täis kiiver , kullast pardikujud , kohalikke koeri ja metsikuid kasse kujutavad kullast kujud ... Kuld , hõbe ja jälle kuld . Prantslased juubeldasid , kui Motecuhzoma saadikud Agrippa ees maad suudlesid . Siis nad tõusid ja suitsutasid savipannidel aromaatseid taimi ja kõnelesid oma keeles , mida keegi peale Agrippa ei mõistnud . Ta viipas enda juurde Malinalli . Agrippa kummardas saadikutele väärikalt . Cortés tema kõrval üritas sama teha , kuid tema ponnistus hääbus jahmatusse , kui kuulis Agrippat enda kõrval midagi arusaamatus keeles lausuvat . Agrippa ütles saadikutele : " Ma oskan teie keelt , sest selle õpetas mulle ühe ööga selgeks see tüdruk siin . Ja ma võin teile nüüd kõneleda , et kuuldused teie vägevast valitsejast on ulatunud ka minu isanda ja kuninga kõrvu . Minu kuningas pidas end kõige suuremaks valitsejaks maailmas , enne kui kuulis Motecuhzomast . Ta arvas seni , et tema jumal on maailmas kõige vägevam , kuni kuulis , et teie omad on veelgi vägevamad . Me teame teie rikkusest ja küllusest , teame Tonatiuhcalli Suurest Templist , kus te ohverdate oma tulejumalale , ja et tänutäheks nende ohverduste eest on teie maad õnnistatud . Me tulime siia , et kinnitada meie valitsejate vahelist sõprust , ja selle kinnituseks tahame Suures Templis ohverdada Xiuhetecuhtlile . " Saadikud olid jahmunud . Nad vahetasid ärevalt mõned laused ja Teuhtalli ütles : " Sina , kes sa oled võimeline õppima ühe ööga selgeks meie keele , kuula . Ohverdada võivad vaid preestrid ja ainult viljakuse eest . " " Me tulime siia üle vee , " jätkas Agrippa , " et ohverdada Xiuhetecuhtlile , kes on tuntud ka meie maal . Kas ma pean tagasi minema oma valitseja juurde ja ütlema , et kõige üllam ja võimsam valitseja Motecuhzoma keelas ohverduse ? " " Motecuhzoma ei tea veel teie kavatsusest , " kahtles Teuhtalli . " Meie valitseja otsis enda alluvate seas , et leida ainus inimene , kes on piisavalt väärt , et tuua ta Xiuhetecuhtlile ohvriks . Ta leidis Tuleneitsi . Ma tõin ta siia . Meie soov on , et me läheksime Tenochtitlani ning ma toon teie valitseja ja preestrite ees tõenduse oma kõige pühamatest ja ausamatest kavatsusest . Xiuhetecuhtli ise on kiitnud heaks meie tuleku , andes meile kaasa Tuleneitsi . " " Praegu ei ole ohverduste aeg ... " kogeles Teuhtalli . " Las otsustavad seda teie preestrid ja kõikvõimas Motecuhzoma ! Mul on temale minu valitsejalt ka tervituskiri . " Agrippa teadis , et tõepoolest polnud praegu ohverduste aeg . Asteekide ja maiade võigas kombetalitus , saata oma jumalustele pühendatud püramiididel surma kümneid tuhandeid inimesi , toimus tavaliselt sügisel või siis pärast suuremaid sõdu . Nad ohverdasid viljakusjumalale ja nii võigas kui mitmekümne tuhande inimese rituaalne mõrvamine ka poleks olnud , oli sel siiski kindel tagamõte ja vajadus . Maa Mexico orus oli üles haritud ja niisutatud hoolsa ja vaevanõudva tööga mitme põlvkonna vältel . Maa oli seal parim , mida võis soovida , ometi oli seda vähe . Toitu ei jätkuks kõigile . Nad ohverdasid päikese- ja viljakusjumalale , kes kinkis toitu . Ülerahvastus oli pidevalt kõige suurem häda - asteekide maal polnud möllanud katkud ja nende sõjad polnud nii ohvriterikkad kui Euroopas . Nad reguleerisid ise rahva arvukust , tegid seda nõrgemate ja allaheidetute arvel , nad hukkasid lapsi , ja selgi oli oma tagamõte . Seos kadunud elu ja viljakuse vahel oli olemas , ja see polnud ka looritaud keerulise religioosse dogmaga . Ohverdused olid hädavajalikud , et hoida tasakaalu inimeste sigitamistungi ja maa jõudluse vahel . Asteegid uskusid , et inimese ohverdamine hoiab päikese liikumises . Päike annab elu . Ükski ohverdatud inimene ei söö enam kunagi ... Söövad teised . Aga Agrippa lootis ohverdusrituaali ära kasutada , et pääseda Josephe'i ja Gretheliga korrakski püramiidi tippu . Edasi ei loe selles maailmas enam miski . " Me viime su sõnad Motecuhzomani , " lubas asteekide pealik . " Me olime just liikuma hakkamas , et teda ise tervitada . Kas me peame nüüd aru saama , et me peame ootama ? " küsis Agrippa . Jälle pidasid saadikud nõu . " Me ei hoia teid kinni , kui teie kavatsused on ausad , " teatas Teuhtalli lõpuks . Agrippa pöördus prantslaste poole . " Asteekide valitseja Motecuhzoma on saatnud need pealikud meid tervitama ja kutsub meid külastama oma linna ! " Kaikusid rõõmuhõisked . " Me jätkame , nagu kavatsesime , " hüüdis Agrippa . " Sada meest minu ja isand Cortési juhtimise all lähevad Tenochtitlani ; ülejäänud hakkavad ehitama siia kuninglikku kolooniat . Kulda jätkub sel maal kõigile ! " Cortés ei pööranud Agrippa äkilisele keeleoskusele nii palju tähelepanu kui oma kullaliivaga täidetud kiivrile . Ta silmades põles hullumeelne läige , kui ta liival läbi sõrmede lasi voolata ja endamisi pomises : " Kuld , kuld , kuld ... " " Kas külaline on haige ? " küsis pealik Teotzincoacatl murelikult , uurides endist notarit imestaval pilgul . " Mida ta küsib ? " nõudis Cortés Agrippalt , tähelepanu raskustega kiivrilt lahti rebides . " Ta küsib , kas te põete mõnda haigust , et kullas nii kinni olete , " muigas Agrippa . " Öelge talle , " sõnas Cortés , " et ma põen tõesti ühte rasket südamehaigust , mida ainult kulla nägemine ja katsumine suudab ravida . Öelge talle seda . " Agrippa tõlkis ja meenutas , et eelmises maailmas oli Cortés öelnud täpselt samamoodi . Saadikud lahkusid , prantslased pidasid sõjanõu ja missat - just täpselt sellises järjekorras - , mille käigus Agrippa ja Cartier pidasid ühtlasi maha järjekordse sõnalahingu . Ettevaatlik admiral mõistis , et on kaotanud ; pole enam midagi , mis takistaks kulda näinud vallutajaid Agrippale allumast . Meeste ainus soov oli liikuda edasi , sinna , kus valitseb Motecuhzoma , kelle linnad on täidetud kullaga . Ent oli ka tasakaalukamaid , kes ei suutnud taibata , kuidas suudavad sada meest vallutada terve riigi kulla . Arvuline ülekaal oli küll ahnitsejate poolel , ent samas toetasid aadlikud ja muud autoriteeti omavad mehed alalhoidliku Cartier' meelt , kelle tarmukas käitumine oli neid juba mitmest äpardusest päästnud . Agrippa lasi vaidluseohjad tasapisi Cortési kätte libiseda ; ta nägi , kuidas notarile tekkis oma toetajaskond ja mängides meeste kõige tugevamatel ihadel suutis kastiillane samm-sammult veenda neid minema retkele kohe . " Ma tagan teile , " hüüdis Cortés , " suurepärase autasu , kuid selle võib saavutada ainult visa ja pideva tööga . Kuulsus pole kunagi laisklejate osa ning kangelasteod tulevad pingutustega . Kuulsus on inimese õilsam tasu ! Aga kui keegi teist eelistab kuulsusele rikkust , siis jääge mulle ustavaks ja ma teen teid selliste aarete omanikuks , mida keegi teist pole uneski näinud . Meid on vähe , kuid me oleme hingelt tugevad ja meie poolt on Jumal ; meie üritus on õiglane , sest te lähete võitlema risti lipu all . " Ahnus ja vallutusiha jäid peale . Salk oli valmis teele asuma , alalhoidlikumad jäid Marcelville'i . Agrippa suunas retke nii - jättes küll mainimata , et miski eestleitust pole talle üllatuseks - , et kahe päeva pärast jõuti totonaakide suurde pealinna Cempoatlani , mis tähendas Neljasaja Vee Maad . Linn oli imeline - rahvarohke ja nägi välja nagu võluaed oma üüratus rohelisuses ja hoolega lihvitud kivimajades , mis oleksid otsekui nad valmistatud puhtast hõbedast . Veel imelisem ja sõbralikum oli prantslastele osaks saanud vastuvõtt . Järgnesid paar puhkusepäeva , mille jooksul lasi Agrippa sündmustel isevoolu teed kulgeda . Cortés oli oma sõiduvees . Ta jagas ära , et totonaagid on asteekidest valitsejatega vaenujalal ning see linn on küll uhke ja ilus , ent ei peida endas suuri varandusi . Nii nagu juba kunagi varem , nii taipas Cortés jälle , et tuhatkond kandjat ja sõdalast , keda totonaagid saavad prantslaste areemele lisaks anda , võivad osutuda väga väärtuslikeks kui tuleb lahendada küsimus , kellele siis õigupoolest kuulub asteekide pealinnas asuv kuld . Totonaagid pakkusid liidulepingut ja neid ei huvitanud kuld , vaid ainult Tenochtitlani raudse rusika alt pääsemine ; prantslasi seevastu ei huvitanud totonaakide vaevad ega suhted asteekidega ; Agrippat ei huvitanud prantslaste saatus , vaid ainuüksi Tenochtitlani jõudmine . Võib-olla , mõtles ta , on selle maailma Motecuhzoma veidi mõistlikum kui eelmise maailma oma ? Äkki on siin tema iseloom parem , ehk on ta meelekindlam ja otsustusvõimelisem kui arg , ebakindel ja kõhklev seal eelmises maailmas ? Agrippa ei jõua püramiidini , kui prantslastel pole piisavalt jõudu , et pääseda linna , ta ei jõua püramiidini , kui sõda puhkeb liiga vara . Loomulikult teadis Agrippa , et sada prantslast on vähe sõdimiseks asteekidega - Cortés oli Motecuhzoma alistamisele asunud viiesaja hispaanlasega ... ja prantsuse sõdurid pole samad , mis rekonkistat jätkavad hispaania sõdurid . Ometi hindas ta sadat sõdurit just piisavaks veenmisjõuks , et olla küllalt esinduslik , autoriteetne ja julgestatud . Ainuüksi prantsuse sõdurite relvastus ja välimus tekitas totonaakides vaimustust ja nii saab see olema ka järgmistes linnades . Agrippa ei uskunud , et keegi neist sõduritest eluga pääseb ( ehk mõni üksik ) . Nelisada sõdalast oleks olnud liiga suur arv kiireloomulise ekspeditsiooni jaoks ... ning tõtt-öelda ei soovinud Agrippa ohverdada rohkem elusid kui tingimata tarvis . Tarvis selleks , et tema jõuaks ohutult ja puutumata koos Josephe'i ja Gretheliga Suure Templini . Cortési karisma , veenmisjõud , jõhker iseloom , jultumus ja ahnus tagavad meeste innukuse ülalhoidmiseks vajaliku saagi ja meeleolu ; tagavad kohalike hõimude toetuse . Malinalli tagab Cortésile vajaliku hingelise võidurõõmu , usu oma võimetesse . Malinalli õpib kiiresti keele , armub kiiresti Cortési , tõlgib ja esindab vallutajate huve kohalike hõimude seas . Lõpuks oli Cortés ju oma vägitegudega hakkama saanud Malinalli toetusel ja Agrippa kahtles , kas ilma tüdrukuta oleks eelmine kord kõik õnneks läinud . Rahvaste ja maailmade saatused sõltuvad tihti vaid sellest , kuidas saavad kaks tavalist inimest omavahel läbi ; keda ja millal armastavad . Ja armastus ei küsi , ta on pime ja rumal . Mis ei tähenda , et teda ei saaks kasutada . Ühel päeval jõudsid asteegi saadikute vahendusel Agrippani sõnumid , et võõrad laevad on randunud ja nende laagri hävitanud , kõik inimesed maha tapnud ja seavad nüüd kokku sõjaväge , et edasi liikuda . Hispaanlased , mõtles Agrippa , need neetud hispaanlased . Ta ei uskunud , et ründamine võinuks algselt olla hispaanlaste kavatsus . Küllap provotseeris keegi tahtmatult lahingu ja seal polnud kedagi , kes oleks suutnud verevalamist peatada . Agrippa ei rääkinud kuuldust kellelegi , välja arvatud Cortés . Sõnumeid kuuldes oli hidalgo üpris löödud ilmega . " Meie laevad , " pomises ta , " neid ei ole siis enam ? " " Meil pole tagasiteed , " nõustus Agrippa . " Minna on võimalik ainult edasi . Mis tähendab , et me peame võitma Motecuhzoma lugupidamise ja hoiduma suuremast verevalamisest . Me peame saama kulla ja siinse valitseja toetuse . Siis pöördume tagasi hispaanlaste vastu ja koos alistame nad . Kui nad on alustanud sõda , siis sõja läbi peavad nad ka hukka saama . " Suuremat Agrippa rünnaku üle ei muretsenud . Nüüd ta teadis , et vaenuvägi on neil kannul ja peab kiirustama . Suutes selles veenda ka Cortési , õnnestus Agrippal sel kombel ära hoida Cholula veresaun . Nad peatusid selles iidses ja pühas linnas nädala , kogusid jõudu ja lõbutsesid . Eelmises maailmas oli Cortés - nähes linna rikkusi - käskinud kõik ülikud sulgeda sisehoovi ja nad kahuritega veristeks lihatompudeks põmmutada . Samasugused mõtted mõlkusid hidalgo peas ka nüüd , ent Agrippal õnnestus teda veenda , et võõral maal ja piiratud varudega pole ühel sõjaväel kasulik tekitada endale kaks vaenlast , lasta end kahe vaenlase poolt tangide vahele suruda . Lõpuks , mõtles ta , lõpuks hukkute te niikuinii , nähes Tenochtitlani aardeid . Malinalli ja mõne ustava totonaagi pealiku abil seadis Agrippa sisse kullerteenistuse , mis tõi talle tagalas sündinud asjadest pidevalt teateid . Neid polnud kuigi palju . Võõrad olid asutanud rannikul mahapõletatud koloonia asemele uue ja tegid kohalikega kaupa . Milliseid sõnumeid saatsid nad Motecuhzomale , seda Agrippa teada ei saanud . Ärevaks tegi teda aga kuuldus sellest , et hispaanlased olid purustanud ja põletanud ka akvitaanlaste ehitatud kiriku . Sellest teost ei suutnud ta aru saada . Grethelile möödus rännak Tenochtitlani ahastuse tähe all . Tüdruk veetis suurema osa ajast kandetoolis , mida tassisid neli totonaaki . Kahel pool tooli valvasid teda Agrippa sõdurid , kes said selle eest eritasu . Paljuga võib harjuda , ka voorusevööga , isegi siis , kui see kraabib su puusad marraskile ja veriseks , põhjustab ebamugavusi toimingute sooritamisel , mida oled harjunud teisiti tegema . Aga harjuda ei saa alanduse ja ähvardava teadmisega , et sinuga on mängitud , sind on petetud , ja sa oled vaid tühine asi inimese jaoks , keda oled õppinud austama . Jah , Grethel oli õppinud Agrippat austama . Ta hindas mehe teadmisi , väärikust , meelekindlust ja ka aeg-ajalt ilmnevat galantsust . Ta oli nõus unustama , et Agrippa oli ta röövinud , toonud ta Uude Maailma , lahutanud Aidannist . Millegipärast oli ta usukunud , et see kõik on vaid ajutine , et ta peab midagi süütama või põletama ... Ta ei teadnud isegi , mida ta oli Agrippa kohta uskunud või kuhu oli peitnud alateadvuses pidevalt koitnud kohutavat tõe . Nüüd Grethel teadis . Agrippal oli tarvis tema süütust . Seda , mille tema oli lubanud Aidannile . Enam ei hellitanud Grethel võltslootusi , ei peitnud enda eest oma süngeid mõtteid . Isegi esmapilgul üsna meelitav mõte , et Agrippa soovib ta kinkida puutumatult võõramaa kuningale , tundus talle nüüd kohutav ja vastik . Agrippa tahtis kinkida metslaste kuningale tema , Gretheli , puutumata neitsi , kes suudab oma pilguga süüdata tuld . Jah , just seda tahtis see alatu , valelik ja julm mees teha . Põgeneda polnud kellegagi , põgeneda polnud kuhugi . Ta oli Agrippa saatanlike soovide meelevallas , alandatuna ja solvatuna . Seepärast ei huvitanudki tüdrukut eriti , kuidas kulgeb nende retk , millised maad neid ümbritsevad ja kuidas inimesed seal elavad . Üht-teist muidugi ta teadis ja nägi - näiteks seda , et nad võeti igal pool rõõmu ja kiitustega vastu , et nende vägi suureneb kogu aeg , et liigutakse kellegi Motecuhzoma hiigellinna poole , mis asub keset järve , kus on mägedena kulda ja hõbedat ja kus kerkivad taevasse võltsjumalatele pühitsetud templid . Vaid üks kord tuli prantslastel võitlusse asuda . Otomiideks kutsuti seda hõimu , kellega lahing kestis päev läbi . Grethel ei näinud lahingut , küll aga kuulis võitluskära ja hõikeid , haavatute karjeid , kahurikärgatusi ja lahinguhüüdeid . Saak , nagu selgus , oli olnud väike , nagu ka prantslaste kaotused . Otomiidest aga ei jäänud keegi ellu . Malinalli - too indialasest tüdruk , kes rippus kogu aeg sabas Agrippa soosikul ja väepealikul Cortésil , keda Grethel ei talunud - oli käinud pärast lahingut ringi võidurõõmsa näoga . Nad olid eakaaslased - too Malinalli ja Grethel - ning olid juhtunud vahel vestlema . Malinalli oli omandanud kastiilia keele ja mõistis juba ähmaselt ka oktsitaani . " Sina on kuninganna ? " oli Malinalli ühel päeval Grethelilt küsinud , kui oli tüdrukut uudishimulikult eemalt seiranud . " Ma ei tea , kes ma olen , " kostis Grethel nukralt pead vangutades . " Ma mõtlen , sina on valitseja Ahrippa naine ? " " Ei , ma pole tema naine ega saa selleks kunagi ! " Mõistmatuses oli Malinalli eemaldunud . Edaspidi vahetasid nad mõned üksikud laused . Grethelile tundus , et Malinalli naudib oma seisundit armees , ta on seal ju kõige tähtsam naine . Naisi aga lisandus prantslaste sõjaväkke pidevalt . Uute linnade ja külade juures , kus neid rõõmsalt tervitati , toodi kingitustena lisaks toidukraamile - millest suure osa moodustasid imemaitsvad kakukesed ja naljakate lottidega tigedad linnud - ka pealikute tütreid . Kõige vastikum polnud Grethelile sealjuures mitte teadmine , mida tüdrukutega tehti , vaid see , et see neile meeldis ja nad end seeläbi äravalituteks pidasid . Niiviisi kogunes juba mitmetuhandeliseks muutunud armesse küllaltki suur hulk noori naisi , ning Malinalli passis peale , et kõik uustulnukad teda vääriliselt austaksid . Aga Grethelile tundus kõik ümbritsev olevat otsekui udus . Mõni kord avastas ta ehmunult , et oli süüdanud mõne kuivanud puu või maalapi . Ta nägi , et Agrippa pani seda tähele , kui kõik ülejäänud kehitasid mõistmatuses õlgu . Agrippale aga paistis see muljet avaldavat . Isegi siis , kui nad möödusid kahest kõige kõrgemast mäest , mida Grethel oli eales näinud - Malinalli ütles , et nende nimed on Popocatepel ja Ixtaccihuatli , mis tähendavat Suitsev Mägi ja Valge Naine - , kartis ta , et kõrgema mäe tipust immitsev suits võib olla tema kätetöö , kuigi ta polnud seda soovinud . Umbes kolm kuud kestis prantslaste rännak ja selle aja jooksul nägid nad palju imelist . Mida lähemale jõudsid nad müstilisele järvelinnale , seda suuremaks muutus meeste kullaisu ja verekirg . Neid ootasid aarded ja kuulsus . Gretheli hinges kasvas ärevus iga päevaga suuremaks . Ta oli aru saanud , et ka tema rännaku sihtmärgiks peab olema Tenochtitlani linn . Just sellepärast oli Agrippa ta röövinud , oli teda toitnud , kasvatanud ja hooldanud , et ta neitsina siia tuua . Kui tüdruk esimest korda Tenochtitlani nägi , ei suutnud ta vaimustushüüet tagasi hoida . Tema elevus aga möödus kohe , kui ilmus Agrippa ja teatas : " Sea end valmis , Grethel . Meid ootab Motecuhzoma . " XXXV Motecuhzoma luba Nad ei mäleta , kust nad tulid . Oh ei , muidugi mitte , sest see oli nii ammu . Võib-olla oli see saar nimega Aztatlan ühes soolajärves , kuskil kaugel põhjas , kus loodus ja jumalad polnud arvukaks kasvanud rahvale enam piisvalt elatust ei leidnud . Huitzilopochtli - jumal - käskis neid ja nad läksid . Otsima paremaid maid ja õnne . See pole ju ometi kellelegi keelatud . Rännak oli pikk ja raske , läbi tundmatute ja kuivanud maade , kuni kotkas andis neile märgi , näidates kivil kasvavat kaktust . Seegi oli soine maa ja siin elati ja nad pidid sõdima . Aga ometi olid nad kohale jõudnud . Vanade asukate keel ei erinenud väga nende omast , aga nad polnud azteegid - azteca'd , Aztatlani Inimesed . Kakssada aastat tagasi rajasid asteegid siia Mexica Tenochtitlani , veidi hiljem lähedusse Tlacopani ja Tetzcoco . Siis , kui nad elasid juba järve kaldal , tungisid vaenlased neile kallale , uued hõimud polnud kasina anniga maal teretulnud . Põgeneda ei saanud kuhugi peale järve ja jälle näitas Huitzilopochtli neile teed . Saak noka vahel , maandus kotkas kivil kasvavale kaktusele . Just siia - keset järve ja lagedale madalikule - pidid nad asutama uue linna . Töö oli raske ja pikaajaline , ometi õpetas see asteekidele eluks vajalikke oskusi . Huitzilopochtlit tuleb toita ohvrite verega , siis õpetab Huitzilopochtli asteeke . Sealhulgas ka seda , et headel maadel ei saa elada korraga liiga palju inimesi . Nõrgemad , kasutumad ja vaenlased tuleb ohverdada jumalale , et teised saaksid elada . Veres on viljakus , südames elu . Anna need jumalale ja tema annab sulle vastu viljakust ja elu . Ainult tema , Huitzilopochtli , ja ainult siis , kui talle on piisavalt ohverdatud , hoiab alles Viiendat Maailma . Ülejäänud olid ju hävinud kohutavates katastroofides . Jah , seda asteekide preestrid mäletasid . Inimesi sai liiga palju , kuni jumalad vihastasid ning saatsid üle maa mägede tulepurskeid ja veeuputusi . Jumalad oleksid otsekui öelnud - meie anname teile maa , teie , asteegid , võtke see vastu ja kasutage seda , aga teid ei tohi saada liiga palju . Tenochtitlan kujuneski preestrite ja valitsejate eluasemeks , tavalised inimesed elasid Tlatelocos - veidi põhja pool asuval saarel . Asteekidest said aegamööda kõigi ümbruskondsete rahvaste , linnade ja külade valitsejad , sest nemad oskasid seda , mida teised ei osanud . Nad tundsid ja oskasid kasutada vee jõudu , tundsid põllumajanduskunsti , soo muutmist vilja kandvaks maaks . Mitte kusagil ümbruskonnas ei suudetud luua sellist küllust kui Tetzcoco järve ümbruses . Mitte kusagil mujal ei ohverdatud selle nimel ka nii palju inimesi . Mitte ükski naaberhõim ei omanud julgust ega jultumust pidada end jumala poolt väljavalitud rahvaks ja kanda sellega kaasnevaid kohustusi . Me oleme targad , teadsid asteegid , ja seni kaua , kuni oskame kasutada meile antud maad , seda harida ja panna vilja kandma , senikaua armastavad meid ka jumalad ja säilitavad Viiendat Maailma . See rahvas armastas sõdida , nad uskusid , et peavadki sõdima . Allaheidetud rahvad maksid raskeid koormiseid ja makse , ent kõige rohkem inimeste näol , keda siis Suures Templis ohvriks toodi . Preestrid olid teadusemehed , nemad avastasid astronoomiasaladused taevalael , nemad kirjutasid kalendri , nemad arvutasid välja jumalate tahte . Nende rehkendused olid jõhkrad ja otsekohesed - liiga palju inimesi kurnab maad . Ja kes siis veel peale väljavalitud rahva peaks hoolitsema selle eest , et inimesi oleks paras arv ? Obsidiaanist nuga lõikas elusa ohvri kehast välja südame , ihuliikmed eemaldati , keedeti ja söödi ära , süda põletati ja keha heideti püramiidilt alla . Jumalatele see ilmselt meeldis , sest asteekide maa õitses ja kandis vilja . Ohvreid kohtlesid nad aga enne hukkamist hästi ja aupaklikult . Lõpuks oli see ju ohvrite veri , mis toitis maad , ja jumaladki pidid millestki elama . Iseäranis austasid asteegid neitsisid , sest just nemad olid ju puutumata , nende veri polnud jumalate poolt loodud maad veel kurnanud , oli seega väärtuslik ja püha . Jumalatele . Tenochtitlan - Kivi ja Kaktuse linn - oli ühendatud kuiva maaga nelja tammi kaudu , linn ise oli jaotatud neljaks osaks . See oli maailma ilusaim linn , suursuguseim ja suurim , mille kõrval kahvatanuks isegi Rooma . Linna keskel asus Suur Tempel , püramiid , mida oli ehitatud kakssada aastat , mida oli hoolikalt laotud , kiht kihi haaval kasvatatud , iga valitseja poolt suuremaks ehitatud , tänutäheks jumalatele ja vastavalt sellele , kuidas oli kasvanud asteekide vägevus . Püramiid oli pühendatud Huitzilopochtlile ning asus samal kohal , kust kunagi oli ilmunud Huehueteotl , ohverdanud Tuleneitsi ja seal selle maailma ka maha jätnud . Ühel sügispäeval , aastal , mille kohta oli ette kuulutatud halba , oli asteekide maa segaduses . Kahed võõramaalased olid tulnud nende maale , kaks väge liikunud Tenochtitlani suunas . Kõigepealt saabusid ühed , ujuvate majadega , kes enda sõnul tulid tooma sõnumeid kaugete merede taga valitsevast kuningast . Nad kogusid kiiresti suure maleva asteekide poolt allaheidetud hõimudest ja liikusid Tenochtitlani poole , jõudes selle väravate alla suure , kuid ikkagi nõrgema väega , kui oli Motecuhzoma käsutuses . Ainult noor Motecuhzoma ja mõned äravalitud preestrid teadsid , et selle maleva juht tahab Suures Templis viia läbi Tuleneitsi ohverduse , sest ka nemad teavad kõige vanemast jumalast Huehueteotlist , on talle tänulikud ning tahavad kinnitada oma ustavust jumalale ja sõprust asteekide valitsejale . Siis aga tulid teised , kes tungisid kallale esimestele , tapsid asteeke ja teisi hõime , ent kogusid samuti suure väe ja liikusid Tenochtitlani poole . Neid oli rohkem ja nad olid teistsugused . Nende valitseja olevat veelgi võimsam ja nende jumal - üks ja ainus jumal , keda hüütakse Allahiks - on neid õnnistanud . Nüüd lähenevad nad Tenochtitlanile , soovivad kohtuda Motecuhzomaga ja teha talle teatavaks , et Allah ja nende valitseja on kinkinud asteekide maa neile . Vähemalt nii rääkisid sõnumitoojad . Motecuhzoma oli noor mees ja ilmselt ei olnud asteekide jumalad jõudnud tema suhtes päriselt kokkuleppele . Ühed olid teinud ta suure maa ja üüratu rahva valitsejaks , teised andnud talle selleks halvimad omadused ja lootusetu iseloomu . Kuuldes , et kaks malevat on maale tulnud , hakkas noor valitseja halama , ohverdas kiiresti ja igaks juhuks ühe sõjavangi , keda ta oli mitu kuud palees toitnud ja armastanud , ent ei saanud ikka selgust . Ta kurtis , et miks pidi ta olema sündinud nii halval ajal ja kust leida nõu , mida nüüd ette võtta . Suutmata midagi paremat välja mõelda , andis ta käsu , et Suur Tempel üleni kullaga kaetaks . Jaburale käsule vastuhakanud preester ohverdati sealsamas , kuid töö sellest ei edenenud . Kahe päeva pärast , mille vältel noor ja ebakindel valitseja ei leidnudki rahu , marssis prantslaste väesalk Cortési ja Agrippa juhtimisel Iztapalapa väravast linna sisse , neid tervitati suurte auavalduste ja pidustuste saatel , sest midagi muud ei suutnud Motecuhzoma välja mõelda . Ta tahtis võõramaalasi näha oma silmaga , nendega kõneleda ja siis otsustada , mida ette võtta . Samal ajal jõudsid valitsejani ka sõnumid , et teist teed pidi läheneb linnale teine vaenuvägi , kes on teel juba mitu lahingut pidanud ja alati võitjaks jäänud . Tõsi , kallaletungijad olid olnud kohalikud ; el Colón , nagu maleva juht end nimetas , tahtis kõigepealt rääkida Motecuhzomaga . Mida pidi aga Motecuhzoma nüüd tegema ? Kas tal oli õigus saata sõjavägi vastu teisele vaenlasele - kui too oligi üldse vaenlane - ja jätta linn tolle Cortési valdusesse . Või poolitada sõjavägi ? Ta ei teadnud . Ta oli ahastuses ega suutnud otsustada . Ööl enne linna sisenemist oli Agrippa vestelnud Cortésiga . " Mu sõber , " küsis Agrippa , " kas te teate kedagi vägevat sõjameest või kuningate usaldusalust , kelle nimi on Colón ja kes võiks juhtida hispaanlaste sõjaväge Uues Maailmas ? " Cortés mõtles järele ja vangutas pead . " Oli ainult üks Colón ... See , kes avastas selle maailma . Aga tema on ju surnud . " " Kas ikka on ? " mõtiskles Agrippa . " Kas ikka on ? Isabel ja Fernando vangistasid ta kunagi , ent siis vallutas mauride sõjavägi linna . Teda ei hukatud , või vähemalt pole keegi seda näinud . Nüüd peaks ta olema muldvana ... " " Kas hispaanlaste sõjaväge juhatab keegi Colón ? " " Nii olen ma kuulnud . " " Mida te õige veel kuulnud olete ? " nõudis hidalgo ja Agrippa jutustas . Pärast pikka vaikust ja järelemõtlemist küsis Cortés : " Ja teie arvate , et need on hispaanlased ? " " Kes nad veel olla saaksid ? Pealegi juhib neid keegi Colón . " " Kes , nagu mina kuulnud olen , ei pruukinud peale vangistamist katoliiklikke monarhe sugugi armastada . Kui me räägimine Cristobal Colónist , siis tema tagasitulek ja palkamine armaada etteotsa ... oleks sündmus , millest nii mina kui teie oleksime kuulnud . " " Järelikult ei saa see olla Cristobal Colón . " " Aga kui on , pole meie vaenlased hispaanlased . " " Kes siis ? " küsis Agrippa , kuid sõnad surid ta huulil . Võõraste sõdalaste ja laevade kummalised kirjeldused , mille ta esiti oli pannud asteekide kujutlusvõime arvele , omandasid äkki mosaiigis selge koha . Ta tuletas meelde , mida ta õigupoolest teadis Maroko sultani tegemistest , ja sai aru , et selles maailmas suurt mitte midagi . Viimase ristisõja ajal oli ta olnud eemal . Kui maurid näiteks tõesti vabastasid Colóni ... Ja kui mees suutis veenda Maroko sultanit uskmatute olemasolus ja aaretes sealpool ookeani . Lõppude lõpuks oli Agrippa isegi kuulnud , et nooruses olevat Colón veetnud mõne aja mauride vangina , ning räägiti , et tema teadmised üle ookeani seilamisest tulenesid just sealseist raamatukogudest . Aga mis siis ? Kui need isegi olid maurid , kes randusid nüüd Uues Maailmas , tähendas see ainult ühte . Et tema ja Josephe peavad veelgi kiiremini selle maailma maha jätma ja minema oma teed . Ei midagi enamat . Agrippa nägi akvitaanlaste nägudel kalki ahnust ja salakavalat mõrtsukpilku , kui neid viidi asteekide paleedesse . Nendes kasvas ahnus , kui nad nägid avaraid saale , mis olid viimistletud imeilusa kivi , seedri ja muude aromaatsete puitudega . Seal olid ennenägematult kaunid toad , muinasjutulised puuvillkangastest varjualused , mahukad õued , juur- ja puuviljaaiad , sillutatud teed , suured paadid , paleed , ehitised , varakambrid , basseinid ja purskkaevud . Ja neid võttis vastu Motecuhzoma oma ülikutega , kes kandsid kuldseid skeptreid . Valitseja ise istus kullast ja kalliskividest sädelevas kandetoolis . Ja jälle rääkis Agrippa Motecuhzomale , et nende valitseja on kuulnud asteekide jumalatest ja soovib oma austuse märgiks ohverdada . Motecuhzoma oli napilt kolmekümneaastane , ikka veel nooruklike peente näojoonte , kõrgi ilme , udupeenikestest karvadest vurrude ja habemega , terava nina ja õblukeste , kondiste ihuliikmetega . Agrippa ja asteekide Kolmikliiga valitseja olid vahetanud kingid , tervitanud ja teeselnud kõige suuremat viisakust ja sõprust . " Te tulite siia , et ohverdada Huehueteotlile ? " küsis Motecuhzoma . Tema hääl oli nasaalne , terav ja inisev . Malinalli ei tõlkinud seda vestlust , selline oli olnud Agrippa käsk . " See on üks meie soov . Et avaldada austust teie jumalatele ja sulle , valitseja . " " Sa oskad meie keelt ? " " Palju teie suurusest ja elukunstist on meie kõrvu jõudnud . Teid on ära valinud Huitzilopochtli , meid meie jumal , et olla sõnumitoojaks . " " Sa tead , kuidas me Huehueteotlile ohverdame ? " " Ma tean . Te uinutate ohvri droogidega - meie nimetame seda hašisiks - nii et ta on teadvuse ja mitteteadvuse maailma piiripealses hämarolekus , ja siis te heidate ta elusana tulle , seal Suure Templi tipus . Enne kui tuli on jõudnud ta surnuks põletada , tõmbate ta rauast konksudega välja ja tema veel elus olev süda rebitakse ihust välja ja visatakse tagasi tulle . " " Ja kas sinu rituaal toimub samal kombel ? " " Ei , meil on omad viisid Huehueteotlile ohverdamiseks , rituaali viime läbi mina ja minu preester , " Agrippa osutas Josephe'ile , " ning see toimub teisel kombel . Nii , nagu see meile püha on ja aegade hämarusest saadik toimetatud . " " Tema on Tuleneitsi ? " küsis Motecuhzoma Grethelit silmitsedes . " Ta võib süüdata tuld , kui ta seda tahab . Igal pool ja alati , " kinnitas Agrippa . Motecuhzoma jäi viivuks mõttesse ja pidas preestritega nõu . Lõpuks jõudis ta otsusele . " Ma luban sul ohverdada . Huehueteotl armastab võõrast verd ja kui see tüdruk on tõepoolest Tuleneitsi , siis võib sellest ohverdusest sündida asteekidele palju head . Millal sa tahad ta ohverdada ? " " Juba täna õhtul , päikeseloojangul , " vastas Agrippa . " Sündigu sinu tahtmine . " Prantslaste salga juhtkond , see tähendab Agrippa , Josephe , Cortés , Malinalli ja Grethel , majutati Axayacatli paleesse , kõige kuninglikumatesse tingimustesse , neile serveeriti hõrgutisi , toodi kingitusi , pakuti tüdrukuid , neid pesti ja lõhnastati , neile toodi uued rõivad , juhuks kui nad soovivad vääriliselt riietuda . Ülejäänud prantslased majutati palee hoovi , kus neilegi pakuti süüa ja juua , millest vallutajatel küll puudust polnud , kuid mis sellest hoolimata võeti heal meelel vastu . Indialaste armee , mis oli kogunenud Cortési juhtimise alla , paigutati väljakule . Neisse suhtuti umbusaldusega , ent samas mitte otse vaenulikult . Cortés istus toolil , silitas ta ees põlvitavat Malinallit ja hõiskas : " Nad on meil peos . Siin on nii palju kulda , vaevalt et keegi meist on kunagi varem seda sellisel hulgal näinud ! Ja nad annavad seda ! Annavad küsimise peale . Kuula , kartograaf , mul on plaan ! Ma tean , kuidas kogu see rikkus endale saada ... " " Ärge unustage , et Marcel ei soovi mingit suuremat sõda , " märkis Agrippa , kuigi teadis , et ta ei suuda enam Cortési ahnust talitseda . " Me keerutame end välja , " oli hidalgo kindel . " Pealegi pole ju majesteedil midagi kulla vastu ? " " Me räägime sellest hiljem , " teatas Agrippa ja pöördus vaikselt Josephe'i poole . " Täna õhtul , " ütles ta . " Täna õhtul läheme me püramiidile . Ja siis jätame selle maailmaga hüvasti . " " Ma tunnen , " sosistas vanamees . " Ma tunnen , et see on õige paik . Sul oli kogu aeg õigus . " Agrippa lähenes Grethelile . Korraga tundis ta tüdruku vastu ääretut sümpaatiat ja poolehoidu . Mitte et ta oleks kahetsenud talle põhjustatud piinu , ei . Pigem oli see õrnusepuhang tingitud eesseisva hetke ootusest . Mehe lähenedes keeras Grethel pilgu põlglikult ära . " Te ei tahagi minu käest midagi küsida ? " päris Agrippa lahkelt . Tüdruk ei vastanud . " Kindlasti olete te oletanud igasuguseid asju ja kahtlustanud mind koletutes salasobingutes , " seletas Agrippa naeratades . " Ma arvan , et on aeg avada teile tõde . " " Te olete mulle kogu aeg valetanud ! " purskas Grethel . " Oo ei , " muheles Agrippa . " Ma pole teile rääkinud kogu tõde , aga see ei ole ju valetamine . " Muhelus oli tingitud sellest , et just nüüd kavatses ta Grethelile valetada . " Te arvasite muidugi , et mul oli kavatsus teid kohalikule kuningale kinkida ? " " Ma ei arvanud midagi ! " nähvas Grethel . " Küll aga kahtlustasite . Kuid sellel pole praegu tähtust . Kas te usute maagiat ja jumalat , Grethel ? " " Ma usun jumalat . Aga kahtlen , kas teie usute . " " Asjata . Ma mitte ainult ei usu Jumalat , vaid lausa olen talle üsna lähedal viibinud . Ja teie abiga jõuan ma veelgi lähemale . Teil on harukordne anne valitseda endas jumalikku Tule elementi . Ja mina olen harukordne inimene , kelle jaoks on see element määratud . " " Te arvate , et kõik inimesed on teie jaoks määratud ! " " Sugugi mitte . Aga täna õhtul avaneb teil võimalus olla sillaks inimese ja Jumala vahel . Ma ei palu teilt palju ega tee teile liiga . Pidage meeles , Grethel , et ainult mina olen siin see , keda te võite usaldada , et ainult mina olen see , kellele teie saatus korda läheb . Ainult mina , ei keegi teine . " XXXVI Epiloog . Suur Tempel Lahing araablastest Tenochtitlani vallutajatega algas õhtu hakul . Kui prantslased lõpuks taipasid , et nende kannul liikunud sõjavägi ei koosnenudki hispaania konkistadooridest , vaid Maroko sultani malevast , olid nad jahmunud ning pärast avastust , et kui palju araablasi tegelikult on , kasvas jahmatus paanikaks . Teel oli mauridegi armee otsekui nõiaväel suurenenud asteekidele vaenulike hõimude arvel , ning võõraste arvukust nähes , veendunud nende jõus , olid mitmed neist ka islami usu vastu võtnud . Kuigi ilmselt said nad sellest usust aru teistmoodi kui araablased . Jumalaid oli siin palju ja miks mitte teenida siis veel ühte , kes oma alamaid nii uhkete ja võimsate ujuvate majadega üle lõputu vee saadab . Araablased olid laevadelt tulnud hobuste ja piiramismasinatega , neilgi olid kahurid , kergem tulirelvastus ja nagu alati olid nad pühendunud ühele ja tõelisele võidule Allahi kuulsuse eest . Cortés jooksis Agrippa juurde , kes arvas , et prantslastel on esialgu kõige parem tagasi hoida ja vaadata , kuidas sündmused kulgevad . Aga nad kulgesid nii , et araablaste saadikud teatasid tõlkide suu läbi , et pealinn , kõik selle varandused ja nii edasi tuleb loovutada uuele valitsejale . Motecuhzoma armeed , mis olid Tenochtitlani ümber , asusid rünnakule . Nende relvastuseks olid külmrelvad : kirved , noad , nuiad ja mõõgad . Ja olgugi et asteegid olid hästi organiseeritud , ei suutnud nad esimest araablaste kahuritule saatel toimunud rünnakut tagasi lüüa . Kahtlemata olid araablased teada saanud , et Kolmikliidu põhijõud asusid väljaspool pealinna , riigi piiridel , tähtsatel kaubateedel ja võimaliku vaenlase linnade läheduses . Kahurikuulid raksatasid Tenochtitlani ehitistesse , naised ja lapsed karjusid meeletus hirmus , kahurikärgatustest paanikasse sattunud mehed jooksid mööda tamme edasi-tagasi . Paljud , kes siin nüüd karjudes sagisid , olid määratud sügisel ohverdamisele ja selle saatuse oleksid nad rõõmuga vastu võtnud . Kuid mitte hukkumise võõraste kärgatavate kivikuulide all . Araablaste soov näis olevat põhjustada kõigepealt võimalikult suuri purustusi , et siis üle tammide linna valguda , pühkides eest kõik vastuhakkajad . " Uskmatud koerad , " röökis Cortés . " Nad tulid röövima meie kulda ! " " Võite siis oma kahureid vastu paugutada , " ohkas Agrippa . " Äkki taltsutab see nende hoogu . " " Muuseas , ma kuulsin , et osa koloniste on eluga pääsenud ja jõudnud salgaga siia , " teatas Cortés ärevalt . " Viis inimest , keda juhib Cartier . Nad tulid meie jälgedes ja neile näidati teed ... " " Siis paigutage nad teiste sõdurite juurde . Tegutsege , hidalgo , tegutsege ! See on teie suurhetk . Kui te aitate rünnaku tagasi lüüa , autasustab Motecuhzoma teid kuninglikult . " " Ma ei vaja mingite metslaste annetusi , " hüüdis hidalgo bravuurikalt . " Kõik , mis mul vaja on , võtan ma ise ! " Mõne aja pärast jooksid läbi segaduses linna kolm kogu Suure Templi poole - Agrippa , Josephe ja Grethel . Hirmunud inimesed sebisid nende ees ja järel , relvile tõusnud sõdurid tormasid kahuripaugu eest teise kohta aga sealgi hirmutas neid kärgatus . Suur Tempel kõrgus jooksjate ees , selleni jõudmiseks tuli läbida väiksemate sakraalehitistega ümbritsetud väljak . Nad tormasid otse templi suunas , itta jäid kaks väiksemat püramiidi , mille taga , teisel pool järve kerkisid kaugusest mäed . Tempel ehk püramiid oli linna keskus , mille juures said kokku kõik tammidelt alanud teed . Templi esikülg vaatas läände . Nad jõudsid püramiidini , mis oma suuruses tundus korraga nii üksildane ja mahajäetud , selle peatrepi jalamil lebas gigantne ümmargune kivi , millesse oli tahutud jumalanna Coyolxauhqui kujutis . Edasi algas trepp , mis paistis lõputuna kõrgusesse kulgevat ; lõputusse , jumalate juurde . Asteegid armastasid kirevaid värve ; ka Suur Tempel oli erepunaseks värvitud . Ja varsti on siin linnas raske värvi verest eristada . Josephe ronis astmetele , ent pidi paari sammu järel peatuma ja hinge tõmbama . Agrippa sikutas Grethelit . " Ma ei jõua ... " hingeldas tüdruk . " Te tapate mind oma tormamisega . Ma ei saa ronida , ma olen ahelais . " " Kas soovite , et ma selle kõigi nähes teilt ümbert võtan ? " " Jumala pärast , Heinrich , võta see lahti , " ähkis Josephe ülevalt . " Niimoodi ei jõua ta kunagi tippu . " Ootamatult tõusis Agrippa ees olevast kivist tulekeel . See lõõmas sinise leegiga ja sellest õhkas kõige hullemat põrgukuumust . " Oo , kuidas te mind vihkate , Grethel ! " hüüdis Agrippa ja kobas võtit otsides taskuid . " Kuidas te mind vihkate , ent asjata . Usaldage mind ! " " Ma ei taha sinna tippu minna , " hüüatas Grethel nuuksudes . " Uskuge mind , praegu on see kõige ohutum koht . Kahurikuulid ei ulatu siia . Püramiidi tipust avaneb meile kõige parem vaade lahingule , ja kui see kulgeb meile halvas suunas , on meil võimalus valida kõige ohutum pääsetee . Ja nüüd ma paluksin , et te oma kleiti kergitaksite , preili . Kui soovite , panen ma silmad kinni . " Agrippa astus üle tule , tundes kõrvetavat kuumust . Grethel viskus alandatuna kivile ja sulges silmad . Ta tundis enda kehal Agrippa kondiseid käsi , kui need kleiti ülespoole rebisid ja ta reisi puudutasid . Vastikusvärin läbistas tüdrukut . " Oota , Heinrich , las ma ise ! " palus Josephe . Vanamees laskus paar astet madalamale ja rahmas sõbra käest võtme . " Las ma ise ... " pomises ta ähkides . " Olgu , kuidas soovid , " nõustus Agrippa . Ta ei pööranud pead , ent kui kuulis luku klõpsatust , märkas ta , et leegid ta ümber kustusid . Vaikse sisinaga näisid need otsekui kivisse tagasi tõmbuvat . Josephe heitis voorusevöö põlglikult eemale , see kolksatas vastu astmeid ja põrkus alla , jäädes lõpuks Coyolxauhquile pühendatud kiviplaadile lebama . " Lähme , laps , " kuulis Agrippa Josephe'it ütlemas . " Lähme ja varsti on meie piinadel lõpp . " Nad ronisid mööda astmeid üles . Talumatu kuumus ja väsimus raskendas nende teed , taamalt kostev lahingumüra kiirustas tagant . Poolel teel nad peatusid ; Josephe hingeldas väga raskelt ja toetus trepile . Grethel toetas teda küünarnukist , ent oli isegi näost tulipunane ja vankus kergelt . Kingad oli ta kaotanud ning jalad veritsesid . Näis isegi , et osa vereniresid valgusid reitelt või keskkehalt , mida voorusevöö oli vigastanud . Agrippa vaatas Tenochititlani poole , nägi erksavärvilistes rõivastes asteekide väeosade jooksmist . Võimsa valitseja kuulusrikaste vägede seas valitses paanika , kahurikärgatused olid nad ära hirmutanud . Akvitaanlastega kaasa tulnud sõjaväed polnud vähem segaduses , sest neil oli meeletult raske mõista , kes on vaenlane ja kes oma . Heal meelel oleksid nad oma relvad asteekide poole pööranud - ja seda oligi ju Cortés neile teel lubanud - , aga kummalise võõrmaleva saabumine , kes pealegi oli rannikul tunginud nende sõprade kallale , ei andnud erilist lootust , et sealtpoolt oleks võimalik leida liitlasi . " Mida ta ometi teeb ? " sosistas Agrippa äkki ja teritas pilku . " Mis on ? " ähkis Josephe . " Mida sa näed ? " Agrippa sirutas käe ettepoole ja osutas eemal tormavate kujude poole . " Seal on Cortés ja tema sõdurid . Selle asemel et kahuritega mauride vastu sõdida , jooksevad nad ... millegipärast hoopis Axayacatli palee poole tagasi . " Josephe kehitas õlgu . " Ma ei tea , mis tal mõttes on . Õieti pole seal vist kunagi midagi peale kulla olnud . " " Seda küll , " nõustus Agrippa . Ta silmitses taamal toimuvat tähelepanelikumalt . " Praegu nad võitlevad Motechzoma ihukaitsjatega , " hüüatas ta siis . " Cortés tungis asteekidele kallale ... " " Ma vist sain sinust ennist aru , et ... " " ... nagu ta on alati teinud , " lõpetas Agrippa lause . " Jah , seda küll . Näib , et vapper hidalgo on võtnud nõuks mauride turmtule all Axayacatli palee ja kõik muud varahoidlad paljaks röövida ja siis linnast kaduda . " " Vaevalt et see tal õnnestub . " " Sel mehel võib palju õnnestuda . Kuid see pole enam meie asi . Me teame kõike , mida peame teadma , meil on olemas kõik tarvilik . Hüvasti , vana maailm , ja - juhuks , kui mul pole seda enam võimalust hiljem öelda - hüvasti , Josephe ! " " Hüvasti ? Miks ? " " Me läheme Matrix Mundi'sse küll koos , ent seal ei pruugi meie kehad olla ühes ja samas kohas . Võimalik , isegi ülimalt tõenäoline , et me peame seal teineteist otsima . Edasi , nüüd ! Edasi ! " Josephe ajas end püsti , samuti Grethel , kes kangestus äkki ja vahtis ainiti ühte punkti . Tüdruk hakkas värisema ja ta nägu moondus võidukaks raevugrimassiks . " Mis on , mu kaunitar ? " uuris Agrippa hämmelduses . Grethel avas suu , ent ei suutnud tuua kuuldavale ühtegi häält . Ta tõstis käe , kogeles midagi ja näitas kaugusesse , kuid hakkas siis vaaruma . Näis , nagu tabaks teda minestus , sest äsja tulipunane nägu värvus kaameks ja silmadesse tekkis eemaloleku läige . " Miski vapustas teda , " märkis Josephe . " Kuid minu vanad silmad küll ei ... " " See on admiral Cartier , " sõnas Agrippa , kui oli Gretheli osutatud suunda vaadanud . " Tunnen ta ära selle uhke kübara järgi . Keegi veel on seal temaga , ilmselt mõni madrus . Hoilaa ! Hoia teda kinni ! " Ja selle hüüatuse saatel sööstis Agrippagi ettepoole , haarates Grethelist , kes ilmselt teadvuse kaotanuna ohtlikult trepil vankus , ähvardades alla kukkuda . Ta oli minestanud . Paistis , et ka admiral oli Agrippat märganud , sest ta lehvitas oma suurt kübarat ja hõikas midagi . Lahingukära ei lasknud helidel kuuldavale tulla . Ometi tormas tema kaaslane paigalt - see tundus olevat keegi noor mees , keda Agrippa ei tundnud - ja jooksis meeleheitlikult Suure Templi poole . " Kiirustame , " võttis Agrippa asja lühidalt kokku , kui oli eemal seisvaid kujusid uurinud . " Meil pole Cartier' ega tema üritusega enam mingit asja . " Kiiresti lõi ta heledate plaksude saatel mitu korda Grethelile vastu põski . " Tulge teadvusele , noor daam , ja ruttu ! " Grethel aga lebas jõuetult Josephe'i najal , kes otsustas raskuse treppidele toetada . " Oh suur halastaja Jumal ! " hüüdis Agrippa valjul häälel , tuhnis oma paunas , tõmbas välja väikese pudelikese ja torkas selle tüdruku nina alla . Gretheli pea raksatas tahapoole , ent silmad ei avanenud . " Pole midagi , " jõudis ta siis järeldusele . " Tuleb teda tassida . Need mõned astmed veel ja meid ootab igavik ! " Ülesanne polnud kerge , ent kahele mehele mitte ületamatu . Nad sikutasid minestanud Grethelit ülespoole , aeg-ajalt neiult teadvuse röövinud kogu poole pilke heites . Too oli küll templi poole jooksnud , kuid teel ühe asteegi otsa komistanud . Ilmselt oli see preester , kõrgemast klassist ülik , kes ei pidanud sõja puhul relvile asuma . Nähtavasti oli ta võõralt selgitust nõudnud , et mida see õige pühast kohast otsib . Agrippale ja tema " preestrile " oli ju Motecuhzoma lubanud ligipääsu pühapaika . Innukal noormehel paistis keeleoskusest või argumentidest puudu jäävat , igal juhul põhistas ta nüüd oma väidet lühikese mõõgaga . Preestril oli käepärast obsidiaanist ohverdusnuga . Püramiidi tipp kujutas endast platsi , millele olid püstitatud kaks kõrvuti asetsevat pühakoda . Mõlemad olid umbes viis meetrit kõrged , mahukad ja avarad . Üks koda oli pühendatud jumal Tlalocile , teine asteekide peajumal Huitzilopochtlile . Kusagil seal kivilademete all , mida usinad kummardajad olid kakssada aastat kokku kandnud - iga valitseja oli oma suuruse tõestamiseks üha uusi kihte lisanud - peitus Tulevärav , koht , kus iidsetel aegadel oli Huehueteotl ohverdanud Tuleneitsi ja läinud tagasi oma lõpututesse , jumalikesse maailmadesse , jättes maha märgi , et Agrippa saaks selle avastada ning viia Neljanda elemendiga täiuseni oma jumalikkus , leida kõigi inimlike taotluste lõplik täius . Tlaloci koja ees lebas kägaras mingi jumala kuju , peajumala koja ees aga asetses ohverdamiskivi , millel Agrippa oli kunagi eelmises maailmas näinud kohalikke preestreid alandlike ohvrite seest südameid välja lõikamas . Sealsamas põletasid nad elusalt ka Huehueteotlile pühendatud uimastatud ohvrid . Ohvrikivi taga asetses peenelt tahutud ja nikerdatud Huehueteotli - küürus , kärnase ja hammasteta vanamehe - kuju . Nad asetasid teadvusetu Gretheli keha ohverduskivile , mille küljed olid kuivanud verest punakaspruunid . Tuul vilises kõrvus ja pani nende juuksed lehvima , eemalt kostis endiselt kahurikärgatusi ja lahingukisa . Ülevalt avanes vaade isegi mauride malevale , ent mehed ei vaevunud seda pikemalt uurima . " Me peame ta meelemärkusele saama , " ähkis Josephe . " Muidu , ma kardan , ei pruugi rituaal õnnestuda . " " Ja teist võimalust meile ei anta , " lisas Agrippa . Taas toppis ta tüdrukule nuuskpiiritust , hoidis seda pikalt tema ninasõõrmeis , kuni Grethel aevastas ja silmad avas . Siis aga ähvardasid Agrippa kõrvad lõhkeda , sest kogu oma jõudu kokku võttes , pääses Gretheli suust , ei , kogu kehast valla meeleheitlik karjatus : " Aiiidaaann !!! " Tüdruku keha vappus ja rabeles Josephe'i haardes , ta üritas vabaneda , söösta treppidest alla ja põgeneda . Ta silmad olid kiindunud kujusse , kes oli võideldes preestri pikale paisanud ja üritas parajasti tema haardest lahti rebida , et treppe mööda üles söösta . " Aidann ? " kogeles vanamees ja vaatas Grethelit kinni hoides abipaluvalt Agrippale otsa . " Või Aidann , " sisistas Agrippa rabatult . " Võimatu ! See närune hulgus ! " Ta haaras viskleva Gretheli kätest otsustavalt kinni . Tüdruk karjatas veel kord , veelgi läbilõikavamalt kui enne , nii et Josephe isegi ehmatusest eemale põrkus . " Võta tal jalgadest kinni ! " käskis Agrippa Josephe'it . " Võta jalgadest , hoia teda kinni ! " Ja rabelev , kiunuv , hammustav , verine ja röökiv tütarlaps leidis end korraga kahe mehe haardest . See ei saa ju ometi tõsi olla , suutis ta ise mõelda , ei saa ju olla , et see seal on Aidann , kes - olgugi , et võõrais rõivais - oli ometi äratuntav . See , mis on silmadele harjumatu , pole südame jaoks mitte . Ei saa olla , et see on Aidann , aga ometi on see tema . Ometi on see tema . Grethel isegi kuulis , kuidas poiss hüüab tema nime ja see kostis nii võimsalt läbi lahingumüra . Oh , Aidann , jookse , kiirusta , aita mind ! Ma ei tea , mida nad tahavad minuga teha , kuid see on midagi kohutavat . Aidann , päästa mind , aita mida ! Ta ei teadnud , kas ta vaid mõtles neid sõnu või hüüdis valjusti , sest kogu oma jõunatukese pühendas tüdruk Agrippa ja Josephe'i vastu võitlemisele , kuigi mõistis , et see on lootusetu , et nad ongi juba selle koletu ehitise tipus ja siin saabub lõpp . See on koht , kus Agrippal oli teda vaja , nende reisi sihtmärk ... mis seal ka ei oleks , tähendas see Gretheli jaoks igavest lahutamist Aidannist . Siin ootas Agrippat tema võõras , ebapüha jumalus , keda Gretheli vangistaja oma ketserlikus harduses kummardas . " See ei saa olla ju see poisinolk ? " sõnas Josephe rabeleva Gretheliga võideldes . " Kuidas võis ta siia saada ? " Agrippa silmitses all võitlevaid kujusid . " Püha Acquinuse nimel , " sosistas ta siis löödult . " See on tõesti tema ! See on võimatu ! " " Aid ... " alustas Grethel jälle karjet , kuid Agrippa käsi kattis ta suu . Siis püüdis ta Josephe'i etteheitva pilgu . " Jah , ma tean , " pomises Agrippa . " Loomulikult oleksin ma pidanud ta tapma . Aga mis teha , ta on ise soovinud saada minu vaenlaseks . " Vihaselt sisisedes asus Agrippa Grethelit nahkrihmadega kivi külge köitma . Josephe võttis oma paunast pentagrammi kujutisega paberi ja laotas selle maha . Värava avamine , ühenduse saamine , oma jumalikkuse tõestamine - selleks kõigeks polnud vaja tarbetut atribuutikat . Kui neil on Element , Neljas element , kõige tähtsam - ja see neil oli , sest juba hakkas kollakast kivist taas leeke tõusma - on vajalik ainult pühendumus ja teadmised . Õiged mõtted , õiged sõnad , õige hingeseisund . Öösel oli Josephe sektandiga taevast jälginud , märkinud ära tähtede seisu ; ta teadis kõike , mida tal oli vaja teada . Ta teadis kõike , mida tal oli vaja teada . Aidann võitles samal ajal tüütu preestriga . Poiss ei tahtnud teda tappa ; see võõramaalane polnud tema vaenlane , ei . Aidanni tõeline vaenlane oli just nüüd Grethelit mööda püramiidi üles lohistanud . Ka Aidann teadis kõike , mida tal oli vaja teada . Ta teadis , et asteegid viivad sellel taevasse kõrguval kolossil läbi inimohverdusi ja vägivaldselt pole sinna muul otstarbel kedagi vaja viia . Kui ta Cartier' salga koosseisus jõudis asteekide pealinna oli tal rännakuväsimus kontides . Rännakuväsimus ja põgenikuhirm ... See oli juhus , et Aidann üürikeseks jäänud ajalooga prantslaste esimese asunduse varemeilt põgenedes admiral Cartier otsa juhtus . Ja tervest ja tugevast poisist - kes ausameelsena admiralile üles tunnistas , et saabus Uude Maailma hispaanlastega ainult selleks , et leida röövitud kallim - lootis admiral salgale abi olevat . Ta oli Agrippa peale tulivihane , ehkki ka asundusest lahkunud sadakond sõdalast poleks mauride rünnaku vastu aidanud . Ent vähemalt oleks olnud lihtsam surra auga . Nüüd oli ellujäänute ainus lootus leida väesalk ja üritada kuidagi Kuubale tagasi pääseda . Nagu mõned mehed olid künkalt näinud , suundusid kaks araablaste kiiret laeva jälitama õnnetut Emérillion'i . Vaevalt et see Kuubale jõudis ... Ainus tee oli mandrisügavustesse , kuhu salk suunduski jälitatuna mauride malevast . Rännak oli pikk ja vaevaline , ent nad jõudsid kohale ... veidi enne jälitajaid . Nad olid läinud Agrippa ja Cortési jälgedes , saanud tee pealt toitu ja neid oli koheldud lugupidavalt . Nüüd aga näis olukord lootusetu : Aidann oli ihuüksi võõramaalaste keskel , algamas oli lahing , pageda polnud kuhugi ja tõtt-öelda polnud ka kellegagi millegi eest või vastu võidelda . Peale Agrippa , kes röövis Gretheli ja lasi tappa Pilari . Ja kusagil siin pidi olema ka see närukael Cortés . Preester ei kavatsenud võõramaalast templisse lasta . Ja oma kivist noaga võitles ta Aidanni lühikese mõõga vastu väga oskuslikult . Pärast esimesi vahetatud hoope sai Aidannile selgeks , et selle võitluse võitja on see , kes tapab vastase . Aga Grethel oli teda juba märganud ja poisi kõrvu oli kostnud tema ahastav karje . Niisiis pidi see olema preester , kelle veri siin voolama hakkab . Üleval , püramiidi tipus oli Agrippa Gretheli kinni sidunud . Leegid nende ümber lahmatasid kõrgemale . Josephe pobises tundmatus keeles palvet ja tegi kätega liigutusi , otsekui siluks ta õhku . Tegelikult ta kompas nende ümber kogunevaid voole , kutsus ja kohendas neid . Õhus võis tunda kerget võnkumist . Sajandeid püramiidi varjus peidus olnud jõud tundsid kutset ja tõttasid seepeale oma peidupaigast välja . " Jah , oo mu jumal ! " röökis Agrippa seletamatus ekstaasis , tõstis käed taeva poole ja jälgis vaimustunult leeke . " Jah , ma olen siin , ma tulen ! " Ta nägi , kuidas Aidann paiskas veel kord preestri endast eemale ja raius teda mõõgaga . Valuröögatus kaikus kõrgustesse . Poiss pöördus ja asus verist mõõka lehvitades trepist üles rühkima . " Millele ta küll loodab ? " hüüatas Agrippa . " Mida ta tahab ? " " Sina pole seda kunagi mõistnud , " sõnas Josephe vaikselt . Miski vanamehe toonis sundis Agrippat ümber pöörama . Grethel lamas seotult ohverduskivil , riidenarts suhu topitud , leegid tantsisklesid ta ümber , imbusid maa seest , justkui tulnuks nad oma emandat vabastama . Agrippa tundis näol joovastavaid kuumalainetusi . Josephe oli tõmbunud väga süngeks ja põrnitses abitus raevus visklevat tütarlast juhmilt . " Kas nii peab see sündima , Heinrich ? " " Nii või teisiti , aga see sünnib nüüd . " " Siis sündigu . Rituaal on valmis . Ma tunnen Väravat , see vastas mulle . Avamiseks on vaja ainult ... " " Vabastada Tule element . Ma tean . " " Ja see seal ? " Josephe viipas peaga treppidest ülesroniva Aidanni poole . " Olgu neetud see päev , mil see poiss siia maailma sündis ! " kirus Agrippa . " Ta tahab vaid päästa oma armastatut , " kehitas Josephe õlgu . " Selles pole midagi kurja . " " Tuled sa temaga toime , kuni ma ... ? " küsis Agrippa ja hakkas oma hõlsti kallal askeldama . Josephe silmitses kahtlevalt oma värisevaid käsi . " Ma olen vana , " pomises ta . " Vana ja väeti juut . " Altpoolt kostis röögatus . Mehed pöörasid pead ja nägid , et preester oli end püsti ajanud ja tormas viimast jõudu kokku võttes Aidannile järele . Endiselt voolas mehest verd , ta pidi teadma , et on juba tegelikult suremas , ent just sellistel puhkudel võibki usust olla tõeline füüsiline tugi . Aidann seisatas - temagi põles tapluslõõmast ja verejanust , vana sõjamees Agrippa tundis selle õhust ära . Poiss kuulis samuti röögatust , keeras end ümber ja võttis sisse võitlusasendi . " Könn ! " põlastas Agrippa . " Ei suuda isegi vana preestrikronu tappa . " Nende sõnade saatel lasi ta oma vööl ja paunal kukkuda , nende otsa vajus ka mantel . Teadlane kohmitses püskinööride kallal . " Hoia all silm peal ! " käskis ta Josephe'it . " Ja kui ta veel ülespoole jõuab , siis pillu teda kividega . Ma loodan , et mul ei lähe enam kaua aega . Jumal , mul ei tohiks minna kaua aega , sest ma olen ju selle hetke tarbeks nii kaua paastunud . " Grethel oli viivuks visklemise lõpetanud ja jõllitas hirmunud ja mõistmatul pilgul Agrippa toimetamisi . Kui ta taipas , lahvatasid leegid veelgi suurema jõuga , ent ainult korraks , ja hakkasid siis vaikselt hääbuma . Tüdruk oli taas minestuse äärel . " Muuseas , " kõlas korraga tasane Josephe'i hääl . " Ma valetasin sulle ennist , Heinrich . " " Valetasid ? " ei mõistnud Agrippa , katkestamata lahtiriietumist . " Õigemini ei rääkinud kogu tõtt . Siis , kui ma ütlesin , et Riituse läbiviija ei pea Tule elemendi etaloni armastama . " Agrippa hakkas end imestunult Jopsephi poole pöörama , kui terav stilett talle selja tagant külge torgati . Vanamees oli äkitselt jalul , ja kui veel mitte valu tundev ega mitte midagi mõistev Agrippa põlvili vajus , lõi ta terariista teist korda pidemeni kaaslase õlga . Kõik värvus ümberringi punaseks ja muutus ligaseks . Agrippa kukkus selili , silmis jahmatus ja õudus . " Jah , mu õpilane , " sisistas vanamees , pühkides verist stiletti riietesse , ja otsis kohta , kuhu anda varisenud mehe kehas surmahoop . " See , kes Riitust läbi viib , peab armastama . Tule element on vaid tee Viienda elemendini - see on armastus , ja seda pole sulle antud . Sa ei armasta kedagi ega midagi peale oma ihade . Ja koos sinuga ei pääse ma Väravast läbi . " " Sina ... " häälitses Agrippa ja ta suust purskas verd . Koos verega tuli arsti suhu ka arusaam , et teda on surmavalt haavatud . " Sina ... juudas , närune reetlik juut ... " " Oh , te kõik räägite alati niimoodi , kui teil minusugusega mõni erimeelsus tekib , " irvitas Josephe . Vanamehe nägu pakatas nüüd võidurõõmust ja oma võimsuse tunnetamisest . " Sa ei suuda armastada , Heinrich , sa oled kasutu . " " Sina ... " " Jah , mina suudan . Ma armastan Grethelit . Ja ta saab minu omaks . Hüvasti , Heinrich ! " Ja Josephe tõstis stileti , et veel kord lüüa jalge ees lamavat verist kogu . Viimast jõudu kokku võttes veeretas Agrippa end hoobi eest kõrvale . Ometi läbistas see tema parema külje . Üleni verine , jäi ta rögisedes ja surmakrampides tõmmeldes maha lamama . Josephe naeris ja lähenes Grethelile . " Ära karda , mu kallis , " ütles ta . " Oh , pole mõtet karta . Vana Josephe ei tee sulle halba , ainult hellitab natuke . Näed , milliseid leeke võid sa nõiduda , vägevamaid kui kõik maailma vulkaanid . Ja palun , ma palun sind , ära rabele ... " Nende sõnadega rebis ta ettevaatlikult stiletiga tüdruku riideid , paljastades ta alakeha , libistas kuivetunud kronksus sõrmedega üle marraskil reite . " Kui ilus sa oled , kui ilus ... Ja seda kõike tahtis see ahne , räpane loom endale . Oh , muidugi pole ta seda väärt . Vähe sellest , ta isegi ei tea , mis on armastus . Aga mina , mina tean . Mina olen sind kaitsnud , alati sinu eest seisnud , tuleta meelde tüdruk ja palun , ära rabele nüüd . " Samal ajal hüppas Aidann treppidest üles püramiidi väljakule . " Grethel ! " karjatas ta . Temagi käed olid verised ja hetkeks , kui talle avanes kohutav vaatepilt , jäi ta hirmust paigale . Kinni seotud Grethel meeleheitlikult visklemas , pind ümberringi verest ligane , tüdruku kohale kummardumas keegi pikas mantlis vanamees verist nuga viibutamas ... Aga vaid viiv kulus Aidannil taipamiseks , et veri polnud Gretheli oma , vaid kuulus hoopis tema vaenlasele , kes haavade käes tõmmeldes eemal lebas . " Neetud ! " hüüatas Josephe ja hüppas oma ea kohta hämmastava nobedusega Aidanni poole . Poiss oli valmis selleks , et püramiidi tipus tuleb tal võidelda , ja ta viibutas raevunult oma mõõka . Ent vanamees oli väga , väga kiire , hämmastavalt kärmas ja osav stileti käsitsemisel . Esimese hoobiga rehmas ta üle Aidanni rinna , lõigates lõhki tema riided ja tekitades valusalt põletava lihahaava . Aidann taganes paar sammu , vaatas kiiresti üle õla , et ta astmetelt alla ei kukuks , ja andis vanamehe suunas mõõgahoobi . Josephe liikus taas kärmelt , viisil , mis andis tunnistust , et mõõgavõitlus pole talle sugugi tundmata . Mõõgahoop vuhises mööda . Püramiidi tipu ümber surus end - samuti ootusärevuses - kokku veider tume pilv , mis kohati väreles . Sellest õhkus jäist hingust ja kostis veidrat vuhisevat häält . Tõusis tuul , mis Gretheli süüdatud leeke veelgi õhutas . Josephe seisis Gretheli ja Aidanni vahel , näol meeletu raev . Ta keha , üks käsi stiletiga ette sirutatud , liikus kergelt paremale-vasakule , tehes petteliigutusi , ent hoides end ometi tasakaalus . Meenutades don Ramonilt saadud õpetusi , teadis Aidann , et ta vastas seisab äärmiselt vilunud vaenlane . Kumbki neist ei näinud , kuidas Agrippa veeretas end tagasi ennist maha poetatud pauna poole ja koukis sellest välja raamatu . Veriste sõrmedega , silmade ees surmaeelne hämu , avas ta selle ja tõmbas lähemale . Meeletu tahtepingutusega , ainult kättemaksuihast , sest elulootust ta endale enam ei andnud , tõstis ta raamatu üles . Püramiidi läbistas õrn värin , mis tõusis otsekui maa seest . Tume udupilv koondus veelgi , asudes vormima ümmargust musta sõõri . Sealt ulus tuul , jäine ja külm . Korraga seisis püramiidi tipus veel keegi . Pikk , vasekarva , alasti peletis , võika inimesetaolise näoga , mille ninal puudusid sõõrmed , keegi , kes jõllitas toimuvat purpurpunaste silmadega . Nii Aidann kui Josephe tajusid , kuid ei näinud tema tekkimist . " Tapa ! " kostus koos purskava verega Agrippa suust ägin . " Tapa ta . " Chramis ei pidanud küsima , kelle ta peab tapma . Ta lihtsalt teadis , kes on tema isandale liiga teinud ja lähenes Josephe'ile . " Ei , " karjatas Josephe . " Jumala nimel , ei ! Mitte nüüd , mitte nüüd , kui kõik on valmis ... " Ta rehmas stiletiga deemoni suunas . Tera läbistas olevuse randme , ent sellest ei purskunud tilkagi verd , deemon ei teinud haava üldse märkamagi . Pikkade kätega haaras ta korraga nii hädisena tunduva vanamehe peadpidi haardesse ja pigistas teda . Aidann seisis tummas hirmus ja õuduses ning vaatas , kuidas Josephe'i pea kokku surutakse , kuidas vanamehe nägu moondus algul talumatusse valugrimassi , tema silmis välgahtas vältimatu surma eelaimus ja siis kadus ta näolt igasugune inimlik ilme , kui kostis pealuu raksatus ; silmadest , kõrvust , suust ja ninast purskus verd , murdunud kolba tükid pressisid end valge sogaga peast välja ning maha pudenes punakasegust ollust . Hetk hiljem lasi monstrum purustatud peaga laiba hiiglaslike kämmalde vahelt lahti ja tuhmi matsatuse saatel vajus see püramiidi pinnale . Samal ajal nägi Aidann , et must sõõr , mis oli tekkinudotsekui mitte millestki , haaras endasse kaks põhakoda ja platsi , kus nad asusid , ning tihe ja läbipaistmatu värv vormis end õhus üha tahkemaks . Grethel viskles endiselt kinniseotuna , leegid nende ümber purskasid taevasse . Ent korraga imbus sõõrist otsekui mingi hoovus või pööris , mis keskendus Gretheli ümber . Tüdruku juuksed imeti meeletu jõuga pöörisesse . Ta keha tõmbus samuti pingule , nahkrihmad nagisesid . Sõõr tahtis Grethelit . Koletu deemon astus veel ühe sammu Aidanni poole ja jäi siis seisma . " Aidann , " ägises Agrippa . Deemon seisis vankumatult ega liigutanud enam . Aidann proovis end aeglaselt liigutada , et Gretheli poole minna . Koletis jäi paigale . " Aidann ... " kuulis ta taas Agrippa korisevat häält , kes lamas tema ja Gretheli vahel . Ettevaatlikult , silmad Chramisele pööratud , kummardus Aidann sureva vaenlase kohale . Agrippa silmad kinnistusid poisi näole . Aidann vaatas neisse ja oli äkki veendunud , et neis pole põrmugi viha . Seal oli ainult surmaeelne ahastus ja lootusetus . " Võta ta ... " kuulis Aidann surija viimaseid sõnu . " Võta siin ... võta ta neitsilikkus . Nüüd ... Sa pead ! " Kõigest peaaegu hullunud Aidann oleks neid sõnu sonimiseks pidanud , ent deemoni ja musta sõõri tekkimine veensid teda , et tema ees lebab mees , kes valitseb tõelist võlukunsti , et maailmas on jõude ja võimalusi , jah , just võimalusi , mida ei suudaks talle õpetada ükski mustkunstnik . Tema surev vaenlane oli tõeline maag , võlur . Ta oli võlunud midagi kohutavat , ent samas väga kutsuvat , mis hakkas Grethelit endasse imema . " Päästa ! " kostis surija suust , kui ta Aidanni randme kramplikkusse haardesse võttis . " Riitust ei saa peatada ... Mine temaga kaasa , Värav on lahti . Sa armastad . Oh ... Viies element ... " Agrippa suu liikus hääletult , tema vurrud nõrgusid üleni verest , nägu oli surnukaame ja krambid nõrgenesid . Niimoodi surrakse , teadis Aidann . Niimoodi sureb siin tema surmaingel , mees nimega Agrippa , kellega on teda köitnud saladuslikud seosed sellest ajast alates , kui Võluteater korjas üles Gretheli . Agrippa tappis Santiago ja asutas Kölni linna , kus hunnid mõrvasid Ursula ja kõik , mis seotud Agrippa nimega , otsekui juhataks Aidanni edasi , edasi , edasi ... ta on neetud selle mehega , selle nimega , ning nüüd lõpuks on Agrippa jälitamine ta toonud jälle Gretheli juurde . Ta vaatas Grethelit , kelle alakeha oli paljastatud . Sammu kaugusel seisis liikumatu ja vankumatuna deemon , käed rinnal ristatud , pilk kaugusesse suunatud . Altpoolt , püramiidi treppidelt lähenesid vihased hüüded , taamal kostsid kahurikärgatused . Siit polnud pääsu . Kas oli Agrippa , see surev surmaingel juhatanud Aidanni tema hukatusse ? " Ta on veel neitsi ... " korises Agrippa . " Ta näitab teed , sa jõuad päästa ... teda ja ennast . " Ja mehe silmad sulgusid . " Sa oled seal ehk olemas ... " Neitsi ? Neitside kaitsepühaku järgi nime saanud tüdruk oli õpetanud Aidannile armastust , oli näidanud talle , mida tähendavad hingepiinad . Kas ainult selleks , et lõpliku pääsemise leiaks ta nüüd jälle neitsiga ja neitsis ? Aidann sööstis Gretheli juurde ja sidus nahkrihmad värisevate kätega lahti . Sõõr nende ümber oli moodustanud eksimatult äratuntava värava . Sellest õhkav ja neid ümbritsev hingus oli kutsuv . Kui ta Gretheli lahti päästis , viskus nuuksuv tüdruk ta embusesse , kuid ei suutnud tuua kuuldavale ainsatki arusaadavat sõna . Läbi lahingumüra kostis püramiidi jalamilt hõikeid - preestrid olid avastanud oma kaaslase surma ja tormasid nüüd astmetest üles , verejanuliselt obsidiaanist nugasid viibutades . Grethel peksles Aidanni embuses , viskles , värises , karjus . Temaga toimus midagi , teadis ta . Tuli pulbitses ta sees , otsis väljapääsu , põletas . Ta oli teadvusesl , ent osa tema mõistusest eksles praegu tules , mis tundis ära väravad . Ta suutis mõista , et kuskil siin on pääsemine . Aidann üritas neidu taltsutada , vaatas ringi ja nägi altpoolt lähenevaid preestreid . Chramis seisis tummas rahus . Siit peab olema mingi väljapääs , suutis Aidann mõelda . Või vähemalt peab ta seda otsima . " Tule , lähme ! " sikutas ta rabelevat Grethelit , kes meeleheites surus end tema vastu ja suutis vaid midagi seosetut pomiseda . Siis silmas ta mõned sammud eemal Tlaloci koda . Ta tõmbas tüdrukut endaga kaasa , sinna , varjualusesse , seal peab olema mingi käik , nad peavad siit põgenema . Aga nad polnud üksi - jäine sõõr , mis tundus otsekui koosnevast mittemillestki ja sumbjast udust , millest õhkus külmust , kuid ometi mingit turvalisust , järgnes neile . Nad jooksid üle verest ligase platsi , heitsid viimase pilgu kägaras Agrippale , Josephe'i purukslitsutud koljule ja Chramisele , kes neist sugugi välja ei teinud , pugesid sisse sammaste vahelt ja avastasid end täiesti tühjas kojas . Siiski - selle keskel mustendas mingi avaus . Sinna ! " Grethel , me põgeneme , kallis , tule ! " Aidann hoidis tüdrukut kõvasti kinni ja laskus ettevaatlikult allapoole . Astmed keerdusid , laiad ja kõrged astmed , suundusid alla . Nad laskusid , veel mõned astmed ja siis ... Müür . Lõks . Astmed lõppesid . Grethel karjatas , Aidanni käed vajusid jõuetult rippu . Aga kohe haaras need Grethel ja surus oma kuumava ihu vastu . Tüdruku silmad olid kinni , ta vappus otsekui palavikus , tundes ainult , et tuli otsib temast väljapääsu ja keegi peab tulele nüüd teed näitama . Tuli muutus kireks , Tuli oligi kirg . Aidann kallistas teda ja tundis enda vastas tüdruku magusat , alasti ihu . Gelmirez , Ursula ... Oh , pühakud ! Ärevus ja võitluslõõm süstisid temasse erutust , kui Grethel kattis ta näo suudlustega . Neitsi on minu pääsemine , lunastus ja joovastus . Kui sul on tarvis võidelda , siis pead valima endale parema relva kui mõõk . Te pole just võitleja , aga teil on soodumus võita . Uuel Maailmal võib meie jaoks uusi võimalusi olla . Ma olen neitsi , Aidann , las ma näitan sulle teed . Võta ta . Mine temaga kaasa , päästa ta . Värav on lahti . Mõõgast parem relv on pühendumus oma armastusele , teadis Aidann äkki . See on meelekindlus ja usk , et sinu püüd on õige . Õigeks kiidetud ja arvatud kõrgemate jõudude poolt . Mul on soodumus võita , mõtles ta , kui Gretheli tänutundes ja meeletus kergenduses keha ta ümber klammerdus . Värav aga kiskus teda endise jõuga , kuigi mitte vaenulikult , pigem sisendas kirge ja kutsungit ihulisele armastusele . Maagide poolt avatud Värav kutsus , lubas ja pakkus pääsemist . Kõik sündmused olid Aidanni juhtinud Uue Maailma poole ja kas mitte polegi nende ümber tihenev must sõõr uus võimalus ? Võta ta neitsilikkus , mine temaga kaasa ! Aidann tundis , kuidas Gretheli keha ta käte all vappus , kuidas Värav ihkas oma . Gretheli keha põletas teda , sütitas ja klammerdus ta külge . Külm aur mattis nad endasse . Avanenud Väravad ainult ootasid , mil keegi vallandaks Tule elemendi . Siis tundsid nad ära Viienda elemendi - armastuse - ja lasid rändurid läbi . Lasid nad edasi . Kaks üksteise külge haakunud ihu kandusid läbi Väravate . Aidann ei kuulnud Agrippa viimaseid sõnu : " Palun , sulge raamat ! " Hiigelleegid paiskusid kujuteldamatu jõuga Suure Templi astanguilt taevasse , kõrgemale , kui neid Mehhiko vulkaanidest iialgi on nähtud tõusmas , kõrgemale , kui suudab näha inimese silm , põletades tuhaks kõik , mis läheduses oli . Sealhulgas ka Josephe'i ja Agrippa laibad , jättes puutumata vaid endiselt saatanlikus rahus seisva Chramise . Kui raevuhoos preestrid püramiidi tippu jõudsid , nägid nad vaikse sisina saatel olematuks muutuvaid leeke , söestunud pühamuid ja tuhka , mille keskel seisis vankumatus rahus , käed rinnal ristatud , koletu inimesesarnane olend . " Huehueteotl ! " karjatasid preestrid ja langesid põlvili . Samal ajal valgus asteekide ja nende hiljutiste vaenuhõimude armee mauride peale , kelle tulejõud oli ootamatult lõppenud . Axayacatli palees tapsid Motecuhzoma ihukaitsjad Cortési röövsalga viimaseid riismeid , kes ei raatsinud kuldehteid käest panna ja võitlesid ühe käega abitult mõõku viibutades . Grethel ja Aidann olid siis aga juba uues maailmas . Kopenhaagen ; detsember <arv> - mai <arv> *Täna sööme , täna joome , laulame ja pidu peame , täna laia lusti lööme , sest et surm meid võtab homme Siin ja edaspidi värsid kastiilia , ladina ja oksitaani keelest tõlkinud Liisi Ojamaa . * " Akvitaanlane ma olen ja akvitaanlaseks jään ! " *Laulgem kõik kui ühel keelel : Ave Maria ! Neitsi istus kambris üksi , ingel ilmus temale , Gabriel , kes teadet tooma tuli kõrgelt taevastest , palgel sära , talle ütles : Ave Maria ! Laulgem kõik kui ühel keelel : Ave Maria ! *Arm vabaduse minult viis , ta valitseda on mu riik . Õrn daam , kel koduks paradiis , teist tahan teha laulu ma . Mu õnn et kestaks otsata , pean jääma teid vaid teenima . *Emand Maria , neitsi lahke , nii ligi mu hingele , viisidelt õilis ja malbe , ihult rõõmustav silmale , sõnult lahke ja helde , meie siiraile palveile avali , teda teenima jään mina alati , kõik daamile sobiv ta kujusse põimub ja armastus kaotab ta üle võimu . *Armulaulust särab silm , sest on mahe õhk ja ilm , niit ja hekk ja jäärvesilm rõkkab nagu sirtsuv pilv - laulab iga väike lind . *Nii tean , et mu daam ainult avada võib oma võtmega kõik , mida loodan ma head ; tunda temata seda ma saama ei pea .