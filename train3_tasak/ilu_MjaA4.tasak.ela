kirjak	ilu_MjaA4.tasak.ela	Arno Kasemaa Täkukalda saun asus Umboja jõe kõrgel , lepavõssa kasvanud kaldal kahe suure talu , Urruse ja Allika vahel , saun ise oli aga Allika maa peal . See oli Väliku külas kõige viimane maja ja selle perenaist – Sohvit – tunti ülihästi nii Väliku kui ka Kivinõmme külas . Miks kohale kunagi niisugune imelik nimi pandi , kes seda täpselt teadis , kuid vanemad inimesed mäletasid , et kunagi kutsuti seda paika Viltukalda . Paar põlvkonda tagasi kasvanud aga saunas viis poega , kellest pajatati , et nad õhtuti taludes , kus teati olevat noori tüdrukuid , aidauste taga sisselaskmist nõudsid ja ise sealjuures hobuste kombel hirnusid . Veel teati rääkida Viltukalda vennaste suurest jõust . Kord , kui kõige vanem vend Meinhard Allikal Kustu vanaisa ajal sulaseametit pidas , jäänud heinakoorem Umboja jõe ääres pehmesse lodumaasse kinni ning hobune ei jaksanud koormat enam välja vedada . Meinhard rakendanud hobuse vankri eest lahti , asunud ise aiste vahele ning sikutanud koorma mudast välja . Ise aga lausunud : " Näe , endalgi andis tõmmata , ei tea mis see hobune siin pidi tegema . " Ja kui külasimmanitel mõnikord tüdrukute pärast kakluseks läks , haaranud Viltukalda vennakesed aiateibad nind peksnud kõik laiali . Jutud Viltukalda poiste vägitegudest ning hobuste kombel hirnumisest kandunud ka Selivere parunihärra kõrvu ning tema andnudki saunale nimetuseks Täkukalda . Praegu elas aga seal kõige noorema venna tütar Sohvi , keda tunti Väliku külas osava puskaripruulijana ning loitsijana . Sohvi tundis mitmeid maarohtusid ning oskas nendest arstimeid valmistada , mis külarahva seas tunnustust leidsid . Sohvi ravis suure eduga valutavaid liigeseid , paiseid ning ka haavu . Tema maarohtudest keedetud tee leevendas kõhuvalu , südamehäireid ning unetust . Ja kui mõni noor tütarlaps noormeestega armastusepattu tegi ning sellest ära jäi , mindi Sohvi jutule , sest muu tohterdamise ning ravimiskunsti kõrval oli ta ka selle ära õppinud , kuidas õnnetuid tütarlapsi ning ka noori abielunaisi niisugusel juhul sukavardaga aidata . Kuid mitte alati ei õnnestunud niisugused kahtlased operatsioonid ja nii mõnigi maksis sellise kergemeelsuse eest eluga . Sohvil oli ka mees , pikkade sorakil vurrudega , tige ja jonnakas ihnuskoi , Selivere piiritusevabriku viinameister , kes isegi korralikult süüa ei raatsinud , vaid ainult raha kogus . Kui Täkukalda vana saun oma elanikele kaela ähvardas langeda , ehitasid Sohvi ja Joosep üksmeelselt uue , sest nendel oli ka poeg , kes vanemate soovi kohaselt minia majja pidi tooma . Asi läks enam-vähem libedasti , kui aga pliidi ja soemüüri ehitamiseni jõuti , leidis Joosep , et liiga palju on juba raha välja antud ning tema rohkem kulutusi teha ei kavatse . Jätkaku naine , kui ei taha lageda taeva alla külmetama jääda . Sohvil ei aidanudki siis muud , kui otsis oma rahatagavarad välja , mida ta aastate jooksul puskari müügist ning külanaiste titerahadest oli kogunud , laskis Kusikabu peremehel linnast soojamüüri ning pliidi jaoks kivid ja muugi vajaliku materjali tuua ning jätkas ehitamist . Kui pliit valmis sai , tegi Sohvi tule üles ning keetis kohvi ja küpsetas pannkooke , et tähtsat sündmust kuidagi tähistada , sest soe õhk oli majas , aeg kiskus vägisi sügisesse ja lumi ning külm iga päev tulekul . Joosep tuli koju ja põrnitses tükk aega kaetud laua taga istuvat naist , kes pahaaimamata meest ootas , et üheskoos einet võtta . " Mis pidu sina pead ? " – " Ei mingit pidu . Tegin esimest korda tule pliidi alla , proovisin , kuidas tõmbab . Panin siis ka kohvikannu tulele ja tegin mõned koogid , " seletas Sohvi . " Ah siis sellepärast oligi seda pliiti vaja , et iga päev praasnikku pidada . " – " Kuidas siis iga päev ? Täna ainult . " – " Kas sa raha maast leiad või , et sul teda raisata on ? " – " Mis raiskamisest sa räägid ? Ega ma toitu minema viska . Me sööme selle ju ära . " – " Ei lähe minul niisugune peen sakste roog kurgust alla . Too mulle leiba , mis kolm nädalat vana on , mina söön seda . " Sohvi oli solvunud , kuid tõi siiski vana kivikõvaks kuivanud leiva lauale . " Ostsin koogijahu oma raha eest , sinu raha ma ei vaja . Pole sul selle kohta midagi öelda . " – " Ah või oma raha eest ! Mihuke raha see sinu oma on ? Kas see , mis sa naiste käest laste tapmise eest saad või ? " – " See pole sinu asi , kust ma teda saan , peaasi , et mul teda on . Sinu raha peale lootes oleksime talveks külma jäänud . " – " Mida sa sellega öelda tahad ? " küsis mees ähvardavalt ning püüdis leiva küljest tükki lõigata . " Seda , et pliit ja soemüür on minu rahaga tehtud . " Joosep peatas noa poolel teel ning vahtis naist oma jääroheliste silmadega . Siis tõusis sõnalausumata laua tagant ning läks välja . Peagi tuli ta suue sepahaamriga tagasi . " Mida sa selle haamriga tegema hakkad ? " küsis Sohvi , sest ta taiplik meel aimas halba . " Vaata , mida ! " karjatas Joosep ning virutas kõigest jõust vastu soemüüri . " Vahi nüüd ! Pläraki ! Pläraki ! Kelgi veel oma rahaga . " Ja raevune mees tagus haamriga , kuni soemüür kolinal kokku varises. Tuba täitus suitsu ja tolmuga . Ehmatusest keeletu Sohvi katsus , et saunast välja sai . Järgmisel päeval võttis Joosep Allikalt hobuse ning sõitis linna uute kivide järele ja laskis uue soemüüri teha , mille kohta naisel enam õigust ei olnud . Tuld lubas ta aga Sohvil pliidi alla ainult siis teha , kui ta ise kodus oli ning külm toas väljakannatamatuks muutus . Kui Pajapõllu Leena enne kevadisi põllutöid viimase kanga telgedelt maha võttis , tegi ta kiiresti tule saunaahju , kandis paja vett täis , valmistas tuhaleelist ning keetis kanga korralikult ära , et seda hiljem Vaaslikalda aasale pleekima panna . Kevadine särav päike ja tuul pleegitasid poelõimega linase kanga ilusaks lumivalgeks ja sellest kavatses Leena meesperele aluspesu õmmelda . Kui ta oma toimetustega valmis sai ning ähkides kaldast üles ronis , tuli talle Jõepere Miili vastu , kes kiirel sammul Väliku küla poole astus . " Kuhu sina veel vastu õhtut nii uhkesti üleslöödult rühid ? " – " Lähen Selivere mõisast põrsaid vaatama , " vastas Miili kähku ning tahtis minekut teha , kuid Leena istus tee äärde kivile ning kutsus Miiligi enda kõrvale , et külauudiseid kuulda . " Ei tea , kas hakkab õite vanus ligi tikkuma , või mis see on , et südame nõnda kloppima võtab , kui midagi rohkemat liigutan , " lausus Leena nagu muuseas Miilile . " Mida sa siis nõnda rüsisid , et hing hambus kinni ? " – " Kanga viisin jõe äärde pleekima . Eile sain maha , haudusin leelisega ning keetsin , täna loputasin jõe ääres ning panin Vaaslikalda aasale , praegu ilusad päikesepaistelised ilmad , tõmbab linahalli välja , saan meestele aluspesu õmmelda . " Miili kuulas ega lausunud Leena jutu peale sõnakestki . " Mida siis ka küla peal räägitakse ? Kuulsin , et otsid endale suvilist , tüdrukut . Kas Lätteaasu Mann enam ei jäänud ? " – " Ei , ütles , et hakkab mehele minema ja ega ta ka teab mis asi polnudki . Laisk ja lohakas ning lodeva suuga veel pealekauba . Kui sõna kuulis , küla mööda ringi kandis . Nüüd võtsin Putkala Loona õe Hilda . Paistab , et on tubli ja hakkamist täis tüdruk . " – " Ah Putkala Hilda . Jah , eks ta ole , " arvas Leena ning tõusis , sest talle meenus vahejuhtum mõni aasta tagasi Putkala Loonaga ja talle ei meeldinud , et keegi nende nimegi suhu võttis . Miili aga tegi minekut ja kadus peagi Liivapõllu värava taha männikusse . Paari päeva pärast võttis Leena veeämbri näpuotsa ning laskus alla jõe äärde , et särgiriiet veega piserdada , mis pidi pleekimisprotsessi kiirendama . Juba eemalt märkas ta , et kangas on kadunud . Pajapõllu perenaine ei uskunud oma silmi ja läks aasale , kuid mida ei olnud , seda ei olnud . Veel tükk aega tiirutas Leena aasal asjatult ringi ning läks siis viha ja nördimusega koju tagasi . Tal oli peaaegu nutt varuks . Kui palju vaeva ta kudumisega nägi ! Kanga ülesseadmine ning sättimine , käärimine ja piirdapanek , kõik oma igapäevase talutöö kõrvalt . Siis veel kallid poelõimed , et riie peen ning vastupidav saaks , ja nüüd tuleb keegi teine , lappab kanga pleekaias kokku ning viib minema . Kes võis seda ometi teha ? Leena laskis kõik naabrid mõttes läbi , kuid ei osanud kedagi kanga varguses kahtlustada . Nigula Ann , Leena mehe vennanaine ja tema kõige lähem naaber , kudus kangaid ise ning pleegitas neid nii nagu temagi Veskioru aasus ja kandis südapäeval kapaga vett peale , et riie kiiremini pleegiks . Tema ei tulnud kõne allagi . Samuti üle jõe Tagavälja Mari , kes oli külas igas naisterahva töös kõige osavam ning andis teistelegi kudumiskunstis nõu ja abi . Tema nüüd Pajapõllu kangast küll võtma ei tulnud . Kõige ennem võis niisuguse tükiga hakkama saada Vaherpõllu Ann-Leena , keda küla eriti ei austanud , kuid et jões oli praegu kevadine suurvesi , mis Ann-Leenale rinnuni oleks ulatunud , siis ei pidanud Pajapõllu Leena ka tema tegu võimalikuks . Ja kas ülejõe naised üldse teadsidki , et tema poelõimetega linane särgiriie Vaaslikalda aasus pleegib . Vaevalt küll . Kuid siis turgatas Leenale järsku meelde Jõepere Miili . Oli ta ju ise öelnud , kui Miili ühel kargel kevadõhtul nädal tagasi Pajapõllult mööda vuhises , et tema Vaaslikaldasse kanga pleekima viis . Et Miili teod ja toimetused juba ammu külarahva silmis kahtlust äratasid , hakkas ka Pajapõllu perenaine praegu sellest mõttest kinni . Liiatigi veel , kus Miilil niisugune abiline on nagu Putkala Hilda , kellest teati rääkida , et tal on pikemad näpud kui vaja . Pajapõllu Leena kurtis oma õhtupäevi ka naabrinaisele , Nigula Anule . Ja siis leidus inimene , kes asjasse pisut selgust tõi ning Leena oletusi Jõepere Miili suhtes kinnitas . Nigula Ants , kes üleaedse juttu pealt kuulis , ütles , et kui tema ühel õhtul hiljapeale külast koju tuli , istunud Putkala Hilda Pajapõllu kiviku otsas ja laksutanud nii osavasti ööbikut , et tema kuulatama jäi . Kui Hilda Antsu märkas , vaikis ta äkki , tõusis püsti ning viipas käega jõe suunas . Antsule jäänud mulje , nagu oleks ta kellelegi kalda alla märku andnud . Et asi teda ei huvitanud , ei pööranud ta sellele ka mingit tähelepanu , vaid läks tuppa ning heitis magama . Nüüd ei kahelnud Pajapõllu perenaine enam . Tema poelõimetega linane kangas oli Jõepere Miili käes . Leena teatas asjast politseile ning ütles ühtlasi ka seda , et tema varguses Jõepere Miilit kahtlustab . Jälle liikusid politsei ja vallavanem – Tagavälja Gustav – Kivinõmme külas ringi ning ajasid varaste jälgi . Otsiti läbi Jõepere ja ka Putkala , kuid midagi ei leitud . Putkala Loona oli maruvihane ning lubas Pajapõllu rahvast sõimama minna , sest ausaid inimesi varguses kahtlustada käivat üle tema mõistuse . Uhagu va Redeli-Leenu naabrimeestega ringi ja korjaku sohilapsi nii palju kui kere kannatab , aga jätku teda rahule . Niisugune kronu , ei tegu ega nägu , või tema vahib ka võõraid mehi . Tõtt öelda kandis Loona juba ammu Pajapõllu Leena peale viha , sest ta ei võinud sellega kuidagi leppida , et Umboja Mihkel tema kõrval ka Pajapõllu perenaist vaatas ning selle eest hoolitses , et seal majas häll tühjana ei õõtsuks . Nüüd siis oligi Putkala noorikul hea põhjus Pajapõllu uksele minna ning seal Leenale öelda , mida ühele naisterahvale üldse öelda saab . Asi lõppes sellega , et mõlemad asjaosalised oma au kaitstes naiste viimased trumbid välja panid ning paljaste tagumikkudega Pajapõllu kiviku otsas koogutasid , kus neid iga möödamineja ilma rahata vaadata võis . Kangavargus aga jäigi seekord avastamata . Kui aga sügisel rehepeksu ajal Putkala Sass Pajapõllul saunas käis ja pärast leilitamist särgiväel Pajapõllu peremehega eestoas laua taga kaarte mängis , jäi Leena pilk peatuma Putkala Sassi linasel särgil . " Kust sa selle särgi said ? " küsis ta . " Jõepere Miili andis . Käisin suvel heinamaal , raha tal maksta ei olnud , siis tegi kolm paari linasest riidest pesu . Aluspüksid samasugused . " – " Näita , " nõudis Leena . Ja Sass ajas pealispüksid maha , et Pajapõllu perenaine võiks ka tema aluspükse vaadata , ise aga imestas , mida's sellel Leenal sellega asja on , millised aluspüksid temal parajasti jalas on . Leena ei lausunud selle peale musta ega valget , kuid teatas kohe politseile , et temal on nüüd kindlad tõendid selle kohta , kelle käes on tema poelõimetega linane kangas , mis kevadel Vaaslikalda aasu peal kaotsi läks . Politseinik ning Tagavälja Gustav sõitsid ootamatult Jõeperele ning panid toime põhjaliku läbiotsimise . Kummutisahtlist leiti valged kodus kootud poelõimetega linase riide tükid . Mehed rõõmustasid , sest ometi oli käes asitõend . Riidetükid läksid Putkala Sassi käest võetud särgiriidega kokku . Kuid ametimeeste rõõm oli varajane , sest Miili , kes juures seisis , kui Gustav , riidetükk näpuvahel , seda parajasti särgiga võrdles , krahmas selle järsku meeste käest ära ning peitis jumal teab kuhu . Politseinik oli maruvihane ning nõudis , et Miili riidetüki jalamaid tagasi annaks . Miili ainult naeris vastuseks . " Eks võtke , kui arvate , et leiate . " Mehed otsisid Miili läbi , lasksid tal ihualasti võtta , mida see ka mehi häbenemata tõrkumatult tegi ning seisis politseiniku ja Tagavälja Gustavi ees kogu oma naiselikus ilus ja veetluses , üks kehapool piimvalge , teine lillakaspunane , ning vaatas meestele julgelt silma , kuid riidetükki polnud kusagil . Kui ametimehed Miilit tükk aega küll eest ja tagant olid sirvinud ning kombanud ning isegi käpuli põrandal kõndida lasknud , lubasid nad tal uuesti riidesse panna ning lahkusid löödult Jõeperelt . Miili aga tähendas hiljem Putkala Hildale : " Sihukesi käpardeid ei ole ma veel oma ihusilmaga näinud . Vähegi mehed , ei oska naisterahvast läbi otsida . Vahtisid küll , silmad tarakil peas , aga küllap nägid vist naisterahva ihu oma elus esimest korda , ega nad muidu nõnda totralt poleks mind jõllitanud , silmad pimedad ja suud ilased peas . " Selle peale mügistasid mõlemad naised naerda ning vahetasid omavahel mõistva pilgu . Leena kaebas Miili kohtusse , kuid asitõendi puudumise tõttu läks kohus tühja ja Miili lirbutas Kivinõmme külas taas ausa inimesena edasi . Mitu päeva kõndis Allika Kustu ringi ega suutnud otsustada , mida ette võtta . Kas üritada naabrite käest laenu paluda või teha koha peale obligatsioon . Valida oli nende kahe võimaluse vahel . Päris möödapääsmatu oli aga see , et sulase palga jaoks tuleb raha muretseda ja kohe üsna varsti , sest kohkumisega märkas Kustu , et Harald endiselt hommikuti Manda ärklitoast särgiväel , kalossid paljaste jalgade otsas , alla tuli ning aida taga vett laskma läks . Pika kõhklemise ning vaagimise tulemus oli lõpuks see , et Kustu otsustas Kusikabu Aabu jutule minna . Ta surus kurku nööriva alandustunde maha ning mõtles vanasõnale : häda ajab härja kaevu , nälg hundi külasse . Veel mõni aasta tagasi oleks ta niisuguse asja pärast Kusikabule minekut lausa võimatuks pidanud , kuid nüüd ei aidanud midagi . Sulase palga pärast Allika talule kallaleminekut pidas ta veelgi koledamaks . Ning Kustu läks . Oli peenikest uduvihma uitsetav sügisõhtu ja naaber tuli põllult kündmast ning pani parajasti hobuseid ristikuädala peale köide . Kustu tervitas ning ei teadnud , kuidas alustada . Ka Aabule tundus Allika peremehe tulek pisut imelik . Kuigi nad olid üleaedsed , läks vahel mitu kuud mööda , ilma et nad oleksid teineteisega peale tere ütlemise sõnakestki vahetanud . Aabu astus jalaga raudsele ketivaiale ning vajutas selle maa sisse ja vaatas siis naabrimehele küsivalt otsa . Ja kui Kustu ikka veel sõnakestki ei lausunud , vaid Aabu ilusat linalakka mära silmitses , nagu oleks ta selle pärast Kusikabu timutipõllule tulnudki , alustas Aabu ise : " Kuidas siis Allikal ka sügisesed tööd lähevad ? Nägin , et sulane kündis eile paduvihma ajalgi . " – " Eks nad lähe nii , nagu ise taga paned . Kartulitki veel natuke võtta . Ilmad ka na sajused , iga päev tilgub . " – " Kuidas tänavu kartul oli ka ? " – " Polnud viga . Kumplikalda põllul oli päris ilus kohe . Oleks sulane viitsinud paremini harida , eks ta siis oleks olnud veelgi suurem , aga see on see asi , kui sa võõrastega kohta pead . Nii kui vähegi silm vältib , nii luuslangi löövad . Kuidas töö tehtud saab , sellest ei küsi keegi , muudkui palka nõuavad . Sul teeb oma pere töö ära , kõik jääb tallu . Aga minul – võõrad teevad , võõrad viivad . " – " Jah , eks ta nii ole , " arvas Aabu ning murdis pead , miks Kustu ikkagi tuli – ja veel niisuguse jutuga . " Astume ehk toa poole , ju sul asja ka ikka oli , ega sa muidu , " arvas lõpuks Kusikabu peremees . " Ikka pisut oli jah – ja hoopis isevärki kohe . " – " Noh , tule siis aga lagedale . " – " Vaata , mul praegu nende rahadega kitsas käes . Sulane nõuab palka , tahab ära minna , ei oska nagu praegu seda raha kusagilt välja nuputada . Kartulid alles müümata ja meiereist tuleb teda nii vähe , et sellest jätkub vaevalt igapäevasteks jooksvateks kuludeks . Mõtlesin , et sul talu nagu paremal järjel , on ehk siis rahagi rohkem . " Lõpuks oli see alandav jutt siis ometi räägitud ja Kustu äigas varrukaga üle higipisarates näo . Aabu oli tükk aega vait , sest tõtt öelda ei olnud ta niisugust juttu Allika peremehe suust oodanud . Kui Aabu vaikimine juba liiga pikale venis , eriti Kustu arvates , küsis Kusikabu peremees : " Palju sul vaja läheb ? " – " Nii kahesaja krooni ringis . " – " Kas sul endal sugugi ei ole ? " – " Ei . See mis on , seda ei maksa rahaks nimetada . " – " Miks Harald siis keset sügisesi töid ära kipub ? Kas ta sul siis aasta peale ei olnudki ? " – " Oli küll . Aga ma tahan tast ise lahti saada . Niisugust kuradit kui see pole mul veel olnud . Seepärast ma sinu jutule tulingi , " seletas Kustu ning vaatas kõrvale . " Ah või sedamoodi ! Mina jälle mõtlesin , et Harald on õige kõva töömees ja peremehele meeltmööda . " – " Mitte sinnapoolegi . Kui raha saaksin , teeksin talle päevapealt tuule alla , oleks rahu majas . Mis sa arvad sellest asjast ? " – " Ma omapead niisugust asja ei oska otsustada . Lähme toa juurde , ma pean perenaisega nõu , mida tema arvab . Poiss läheb varsti kooli , põllumajandust õppima , temale ka vaja anda , nii et ma oma peast ei tea nagu öelda . " Ja üleaedsed astusid uitsetavas sügisvihmas lömitava hooneterühma poole . Kustule tundus , nagu läheks ta praegu tapalava suunas , kus timukas üleskeeratud varrukatega teda ootas , löögivalmis kirves käes . Ta polnud siiasaadik Kusikabu perenaist isegi nii vääriliseks pidanud , et talle vastu tulles tere öelda , ja nüüd läheb ta tema käest raha lunima . Kusikabu perenaine lüpsis parajasti tütrega lauda juures lehmi . Kuigi naabrite lüpsikari oli Allika omast arvuliselt väiksem , oli piima hulk , mida kaevu juurde jahtuma kanti , Kustu arvates otse uskumatult suur . Tugev ja matsakas , endisest teenijatüdrukust perenaine otse pakatas tervisest ja elujõust . Tahtmatult võrdles Kustu teda oma hädise ja näost tuhkjashalli Elisabethiga , kes aina kõhuvalu kurtis ning soojaveekotiga sohva peal röitsutas . Kustu tervitas ja tundis ennast mitte põrmugi paremini kui piinapingile kinniseotud vang enne piitsutamist . " Naabriperemees tuli meie jutule , kas meie ei saaks temale raha laenata . Ma oma peast ei teadnud otsustada . Piimaraha rohkem nagu sinu käsutada . Kui me paarsada krooni ära anname , kas me tuleme siis välja . Reinule vaja ka anda ja ... " Kusikabu perenaine ajas enda kaevu ääres sirgu ning vaatas Kustule oma heledate silmadega julgelt otsa . " Allika peremees tuleb meie käest raha laenama ! Siitsaadik pole Allikal peale sulase mind keegi tundnudki , isegi mitte niipalju , et mulle vastu tulles tere öelda . Kust see ime siis nüüd tuleb , et meie peaksime nii suursugustele naabritele raha laenama ? " Kustu neelatas . Ta keha kattus vaevahigiga , silmad kippusid virvendama ja ta kahetses hinge seest , et ta siia oli tulnud . " Aga olgu pealegi . Mina raha andmise vastu ei ole . Maksan talle tere ütlemise eest rahaga , mida teised perenaised ilma rahata saavad . " Ja Aabu poole pöördudes lausus perenaine : " Mine võta toast kummutisahtlist lauluraamatu vahelt kakssada krooni ja too Allika peremehele . Mul lüpsmine pooleli . " Ning Kusikabu perenaine haaras tühja lüpsiku ja lahkus , jättes hingepõhjani alandatud , punetava Kustu kaevu äärde seisma . " Siin on . Ole hea , võta . Ja katsu selle aastanumbri sees tagasi maksta . Eriti kiiret sellega pole ju . Meie saame hakkama . " Kustu komberdas minema . Talle tikkus iiveldus peale . Alles praegu tajus ta täie selgusega olukorda , millesse ta oli sattunud . Naabritelt saadud rahapatakas otsekui põletas taskus . Kuhu ta niimoodi lõpuks välja jõuab ! Ta läks raha laenama endise teenijatüdruku käest ! Kustu ootas sulase minemakihutamisega veel nädalapäevad , kuni kartul võetud sai ning kottidessegi valitud , sest saaremehed olid iga päev Kivinõmme randa tulemas ja kartulite müük oli ainuke rahasaamise võimalus , millega naabritele võlga tagasi maksta . Teisi majalisi ta oma kavatsustesse ei pühendanud , sest Allika peremehele tundus , et kogu maailm on temale , küüned püsti , vastu ning tal tuleb ennast kõikide rünnakute vastu kaitsta . Isegi tema enda lihane tütar ajas isa ees hambad irevile ning püüdis salvata , kui aga sai . Kuid ka siin tuli Allika peremehel suur pettumus üle elada ; öeldakse ju , et inimene mõtleb , jumal juhib . Ja Allika Kustu eksis rängalt , kui ta mõtles , et sulasest siis lahti saab , kui palga välja maksab . Kas juhtis kangekaelse sulase mõtteid jumal või vanakurat ise , kes seda teab , kuid lahti temast Kustu ei saanud . Kui kartul üleval , astus Allika peremees ühel hommikul kõige paremate lootustega , raha näpuvahel , saunakambrisse , kus sulane parajasti väikese taskupeegli ees habet ajas . " Siin on su palk , viie kuu eest . " Ja Kustu pani raha lauale . " Aitäh , peremees , " lausus Harald ning pistis raha tasku . " Mis täna tööks saab ? Kas kartuleid randa vedada ? Saaremehed on Kivinõmme all . Olid ka Allikale ja Kusikabule sõna saatnud . " Kustu vaatas sulast tükk aega totral ilmel , enne kui pahvatas : " Pole sinule minu talus enam mingit tööd . Palk on sul käes , tee et minema saad . Õhtuks olgu õhk puhas . " – " Aga kui ma ei lähe , mis siis ? " – " Siis kaeban su kuradi kohtusse . Kohus tõstab su välja . " – " Ei , kulla peremees . Kaup oli aasta peale . Kas sa ei mäleta ? Talitaja oli juures , kui me kevadel kaupa tegime . Mul on tunnistaja . Kohtust sa küll õigust ei saa . Nii et ole üsna rahulik , peremees . Mina olen Allikal kuni kevadeni . Eks siis näe , mis edasi saab . Praegu aga panen ma hobuse ette , tõstan kartulikotid peale ning viin randa saaremeestele . Kui tahad , tule ka . " – " Sa ei lähe kusagile ! Peremees olen mina . " Ja Kustu astus ukse ette ning sulges sulasele tee . " Eest ära ! " käsutas Harald . " Kui ei lähe , siis annan sulle seda nuusutada . " Ning taas torkas sulane peremehele oma suure kondise rusika nina alla . Ja kui Kustu ka nüüd ukse eest kõrvale ei astunud , võttis Harald tal rinnust kinni , nii et peremehe pluus ragises , tõmbas ta väljapääsu eest eemale ning astus õue . Kustu kukkus käpuli ning otse vahutas vihast . See on ju püsti kurat , mitte inimene . Vähe sellest , et tütre juures magamas käib , nüüd tuleb oma peremehele kallale ka veel . Suures meelehärmis ei osanud Allika peremees muud paremat teha , kui rakendas ka teise hobuse vankri ette , tõstis Aliide abiga kartulikotid peale ning sõitis sulasele järele . Kui Kusikabu Aabu Allika Kustut koos sulasega Kivinõmme poole minemas nägi , kartulikotid vankril , lausus ta naisele : " Millal juba raha käis laenamas , et sulane tahab ära minna . Nüüd aga läheb Haraldiga koos randa kartuleid viima . Ei tea , milleks talle seda raha tarvis läks . " – " Ehk oli vaja Mandale anda . Talv ligidal , preili hakkab linna kolima ... " – " Mine sedagi tea . Talust saadavad rahad jäävad iga aastaga väiksemaks , tütre kulutused aga kasvavad . Allika ei too enam niipalju sisse , kui preili vajab . " – " Vaherpõllu Aliide oli meie Leidale rääkinud , et Harald pidavat Mandaga sehvti pidama . Sulane magavat terve suve üleval ärklitoas peretütrega ühes voodis . Ehk oli hoopis pulmadeks raha vaja . " – " Ei ma seda usu , et Kustu sulase koduväiks võtab . Ta andis ju ikka kogu aeg mõista , et tütre saab taluga mõni rikas ärimehe poeg või vähemalt majaomanik , kellel varandus taga . Perepoegagi pidas väheseks , et haridust pole . Eks plika ise või paljugi tahta , aga küllap Kustu sellele tahtmisele lõpu peale teeb . " – " Eks ta kõige õigem olekski , kui sulase vastu võtab . Harald on noor ja töökas mees , paneks Allika järje peale . Aga kui asi niimoodi edasi läheb , on talu varsti upakile . Palju seal siis enam vaja , kui teenijatele palkagi ei jaksa maksta . Oma inimestest keegi tööle kätt külge ei pane , kaua siis majapidamine niimoodi vastu peab . Manda muudkui lüpsab vana Kustu käest raha ja mängib linnas saksa . " – " Minu vastu ütles vanamees küll , kui raha küsis , et maksab sulasele palga välja ning kihutab minema . Ju see ikka Manda pärast oligi . " – " Ka võib olla . Aga miks ta siis Haraldile tuult alla ei tee , nagu lubas . " – " Sulane ehk ei lähe , kui ta peretütrega kindlad mõtted on . " Nõnda arutasid naabrid , kui nad nägid üleaedseid kartulikoormatega Kivinõmme poole minemas , sulane noore hobusega tükk maad ees , peremees vana ruunaga järel , nagu olekski Vainu Haraldil koos uue vankri ning noore mära ohjadega ka Allika taluohjad juba peos . Aga kui Harald ka veel pärast kartulivedu Allikal ringi uitas , jäigi naabritele teadmata , miks Kustul raha nii kibedasti vaja oli , et seda üleaedsete käest laenama pidi . Tereese päevad möödusid nagu unes . Ta ei teadnud enam isegi , mis toimus ilmsi , mis magades . Õhtuti vähkres ta kaua unetult voodis ja mõtles kohtumistele vend Juljusega , mis olid nii pööraselt ihaldatavad . Nauding , mida ta nendest kohtumistest sai , oli suurem kui kaine aru . Oleks Tereese pisutki rohkem teadnud mehe ja naise armuvahekorra võimalikest tagajärgedest , võib-olla oleks ta siis ennast ettevaatusele manitsenud . Kuid ta uskus pimesi vend Juljust , kes talle alatasa kinnitas , et sellel vahekorral pole midagi ühist mehe ja naise patuse suhtlemisega , vaid see on jumalast ning väljaspool igasugust ohtu ning temast ärajäämise võimalus ei tule kõne allagi . Ometi taipas Tereese paari kuu pärast , et tema ihus on toimunud teatud ebameeldivad muudatused . See avastus tõi Tereesele kaine aru pähe . Mis siis , kui ta tõesti on vahekorrast vend Juljusega rasedaks jäänud ning hakkab last ootama ? Ta ei saa ju ometi oma suguvilja lasta edasi areneda , kuni see ükskord välja hakkab paistma . Emakssaamine selles vanuses , alles kuueteistaastaselt ning kodus , Vaherpõllul , kus teda juba niigi vihati , ei tulnud kõne allagi . Muidugi ei teadnud Tereese päris kindlasti , millised on rasestumise esmased tunnused , kuid tugev iiveldus hommikuti ja loomuliku haiguse ärajäämine kõnelesid tema olukorra kohta selget keelt . Tereese oli nõutu , ta ei teadnud , mida teha . Kas usuvenna jutule minna ning oma kahtlustest ka temale teatada ? Kuid mida see muudaks ? Vaevalt et pühamees teda tema olukorras aidata saab . Hirm tuleviku pärast oli nii suur , et Tereese ei suutnud enam palvetundigi minna ja kui Maie järgmisel pühapäeval ennast minekuks sättis , jäi Tereese koju . " Miks sa ei tule ? " küsis Maie . " Ei taha . " – " Tule ikka . Täna annab jumal oma sõrmega märku , kas ta saadab meile enne viimset päeva valge laeva järele või laseb kõigi teiste patustega koos kolme nädala pärast hukka saada . " – " Mul ükskõik , kas lähen taeva või saan põrgutules otsa , " vastas Tereese pisaraid tagasi hoides . Ning Maie läks üksinda . Jälle olid usklikud Tõnu-Hansu avaras masinarehes koos , sest täna õhtul pidi jumal Kivinõmme ja Väliku küla äravalituile oma sõrme näitamisega märku andma , kas ta saadab nendele enne viimset päeva valge laeva järele või mitte . Juba üsna varakult koguneti kokku , suitsevad tormilaternad käes , et ruum võimalikult valge saaks . Polnud ju keegi jumala sõrme varem oma ihusilmaga näinud ning seepärast oli uudishimu suur . Kui kõigevägevam oma sõrme ei ilmuta , ei ole selle paikkonna usklikud küllalt küpsed taevariiki minemiseks ning nad kõrbevad viimsepäeva tules ja saavad otsa , nagu kõik muudki patused , kes jumala armuõpetust kuulda pole võtnud ega tema käskude järgi elanud . Nõnda oli vend Juljus viimases palvetunnis Tingu Liine eeskambris öelnud ja tema sõnades ei kahelnud keegi . Laternad käes , kõndisid usklikud hämaras ruumis ringi ning vaatasid aeg-ajalt lakke , kas ehk jumal juba oma imettegevat sõrme ei näita , mis nende kõhklused hajutaks ja usku kinnitaks . Kuid aeg läks ja keegi ei märganud midagi . Ka vend Juljus ise oli seal , hoidis kitarri kaenlas ning laulis üle rahvahulga : " Aeg nõuab ja Noal on rutt , et saaks aegsast valmistatud . Rahvas ehitust näeb , mööda pilgates läeb , vaene Noa on eksinud tõest . " Kui laul lõppes , täitis ruumi ärev sosin : " Miks jumal juba oma sõrme ei näita , miks ta märki ei anna , mis ta sellega nõnda viivitab ! Vend Juljus ju ometi ütles , et see täna toimub . " Võis olla juba kesköö paiku ning ruum muutus üha hämaramaks ja erutus rahva seas kasvas . Seda märkas vend Juljus . Ta tõusis kummulikeeratud tünni otsa ning lausus kõuehäälel , mis pidi igas kaksipidi mõtlejas kõik kõhklused hajutama : " Armsad vennad ja õed ! On tulnud silmapilk , kus jumal oma armulikust nõust teie vastu sõrme näitamisega teada annab , sest viimnepäev on tulemas ja kõigevägevam on teinud valiku , keda ta oma igavesse armuriiki vastu võtab , keda põrgusse saadab , kus uss ei sure ega tuli ei kustu . Armsad vennad ja õed ! Heitkem seljast häbedust varjavad riidetükid , sest jumal tahab teid täna õhtul näha nii , nagu ta teid siia patusesse maailma on loonud . Ainult need , kes on saatana poolt ära valitud ning oma ihu ja hinge tema võimusesse andnud ja oma kehal tema häbistavat märki kannavad , jätavad riided selga , sest sel ärgu olgu asu meie keskel . Kui peaks selliseid meie hulgas leiduma , kes palvetundides ainult silmakirjaks käivad , need kannavad saatana pitsatit oma õlal , mida ainult jumal näeb ja ära tunneb . Meie oleme puhtad ja vaatame julgelt igaühele silma , ega vaata oma vendade ja õdede häbedust . Tehkem nii , nagu mina teen , siis võite te puhta südametunnistusega äratähendatud päeval valgele laevale astuda ja öelda : siin olen mina ja siin on minu vennad ja õed , kes jumala palge eest häbedust katmata läbi on käinud ja meil ei ole üksteise ees midagi salata ega varjata . " Ning oma sõnade kinnituseks kiskus vend Juljus endal püksid jalast ning särgi seljast ja jäi kummuli keeratud tünni otsa seisma , valge nagu marmorist raidkuju . " Ja kui te olete sellega valmis , " müristas vend Juljus tünni otsas edasi , " siis suudelge ja kallistage , kes teile ette juhtub . Ning tehke seda nii , nagu teevad seda vend ja õde , mitte nii , nagu mees ja naine patuses lihahimus . " Rahva seas tekkis kahin . Keegi ei tahtnud olla lahtiriietumises esimene . Kuid siis astus Tingu Liine teiste seast välja ja jäi keset masinarehe muldset põrandat julgelt seisma ja hüüdis üle äreva rahvahulga : " Vennad ja õed ! Te kuulsite , mida vend Juljus meile ütles ja nägite , mida ta tegi . Kas tõesti kannab keegi meie seast saatana häbistavat märki oma ihul , et ei julge ennast jumalale näidata . Kui vend Juljus seda julgeb , siis tähendab see seda , et tema ihu on niisama puhas nagu ta hingki ja et tal ei ole ainsatki patust mõtet peas , sest ega ta muidu ei seisaks praegu meie ees , nii nagu teda maailma on loodud . Näidakem , et me oleme sama puhtad . " Nende sõnadega hakkas Liine endalt riideesemeid ära võtma , ise üksisilmi vend Juljust jälgides . Ja korraga haaras inimesi mingi paanikale lähedane massipsühhoos . Kõik rebisid endalt riideid ning pildusid need nurki mööda laiali , nii nagu tehakse asjadega , mida enam mitte kunagi vaja ei lähe , ning tormasid kiljudes üksteist kallistama . Vend Juljus otsis silmadega teiste seast Vaherpõllu Tereeset . Teda mitte leides jäi mehe pilk järsku peatuma nõtkel ja saledal Putkala Loonal . Jumalamees astus tünni otsast alla ning krabas Loona enda kaenlasse . " Õde Loona , kui ilus sa oled , rind kõrge ja kummis , keha sihvakas nagu angerjal , " kähistas ta õekesele kõrva . " Lähme pärast kusagile ja palvetame koos . " – " Minugipoolest , " sosistas nõrkema kippuv õekene ning laskis ennast tõrkumatult suudelda ning muljuda . Hämar , ainult tormilaternatega valgustatud masinarehi lehkas inimhigi ja petrooleumi järele ning nii mõnigi vend sattus alasti õekesi kallistades seisundisse , mida tavalises olukorras häbiväärseks oleks peetud . Kuid siis , keset kallistamise haripunkti , kui nii mõnegi õe ja vennakese ihu viimse võimaluseni kuumaks oli köetud , ilmus kauaoodatud jumala sõrm . Kõige enne silmas saatuslikku märguannet Tingu Liine , kes igas asjas esimene tahtis olla ja nüüdki kõige pingelisemalt ülespoole sihtis , nii hästi kui vend Juljuse ja õde Loona jälgimine seda võimaldas . Juba ammu oli ta terav silm tähele pannud , et too Putkala metsatöölise naisevibalik , hoolimata oma valeliku suu kaudu lausutud palvustest , vahetevahel liha lõdvaks laskis ning jumekale vend Juljusele paksust patust nõretavaid pilke saatis . Liine jumalakartlikku meelt solvas see ning täitis nördimuse ja vihaga . Nüüd aga unustas ta momendiks tolle patuse Putkala õekese ja vend Juljusegi ning jäi ammuli sui oksaaugust allapoole tilpnevat sõrmetaolist eset vaatama , mis esimese pilgu järgi polnudki nagu sõrm , vaid hoopis vägevam riistapuu . Kuid peagi sai vaga õekene oma näotust eksitusest aru . Ta karjatas võika häälega : " Vennad , õed ! Näete , sõrm ! Jumal annab meile märku , et ta meid ära on valinud ning kolme nädala pärast , enne maailma lõppu valge laevaga ära viib ! " Silmapilguks jäi suures masinarehes kõik vaikseks . Laternad tõsteti kõrgemale , et saatuslikku märguannet palgest palgesse vaadata , mis üsnagi jõuetult ja osavõtmatult oksaaugust allapoole rippus . Ning korraga haaras usklike meeli hirm ja õudus . " Viimnepäev ! Viimnepäev tuleb ! Päästke ennast jumala hävitava iha eest ! " kiljus keegi . Viimase piirini erutatud rahvahulk lõi järsku liikvele . " Appi ! Kohtupäev on ligidal ! Pattude pärast läheb maailm hukka ! Päästke meie hinged ! " Kisa , läbisegi hüüded , nutt ning halamine täitsid ruumi . Vend Juljus lõpetas kõige pimedamas küüninurgas õde Loona kallistamise , kes nõrkenuna nurka vajus , ning kargas kummulikeeratud tünnile ja karjus : " Rahu , kallid vennad ja õed ! Usklikud on jumala viha ja kättemaksu eest kaitstud . Minu palved teie eest on kandnud vilja . Näete , jumal andis oma sõrme näitamisega meile teada , et kolme nädala pärast võib igaüks , kes on elanud kasinuses ja kõikumata usus , Hiie mäel tema valgele laevale astuda ning selle patuse ja ajaliku maailmaga hüvasti jätta . Jäägu see maa uskmatutele , kes roppu hooraelu elavad , varastavad ja ligimese vara , naist , last ja tema ümmardajat himustavad . Jäägu see nendele ja jumal laseb neil kõige koledamates põrgupiinades otsa saada . Meie aga lendame taevariiki , kus meid selle eest vääriline tasu ootab , et me oleme elanud kasinuses ja karskuses , oma lihahimusid tagasi tõrjudes , jumalat kiites ja tänades . " – " Aamen , " kostis rahvas nagu ühest suust . " Seepärast katsuge selle kolmenädalase armuaja jooksul lahti saada oma maisest varast ja mammonast , mis sigitab vargaid ja kogub koisid , ning tulge kolme nädala pärast Hiie mäele puhta ihu ning südametunnistusega , et üheskoos päästvale laevale astuda . Oma varanduse müügist saadud raha võite kinkida meie koguduse heaks , kes taevas teie suuremeelse teo eest oma sõna saab kostma . Ja nüüd laskugem põlvili , vaadakem üles jumala sõrme poole ning palugem . " Seda ei lasknud usklikud endale kaks korda öelda . Nagu vikati löögist niidetuna langes äratust saanud rahvahulk masinarehe muldsele põrandale põlvili ning peagi täitis avarat , inimhigi ning petrooleumi järele lehkavat ruumi vaikne palvesosin . Kuid siis kadus jumala sõrm . Vaevaliselt , nagu ta läbi ahtavõitu oksaaugu oli pugenud , sama vaevaliselt läks ta ka tagasi . Ja usklikud arvasid kuulvat isegi taevaste trummide vaikset põrinat . Tingu Liinele , kes ka jumala sõrme tagasiminekut esimesena nägi , viirastus millegipärast jälle too teine riistapuu , nii väga sarnane Juljuse omale , kes praegu kummuli keeratud tünnil põlvitas ning üle harduses palvetava rahvahulga vaatas . " Jumala sõrm on kadunud ! Ta jätab meid maha ! Me saame otsa ! Issand ! " röögatas keegi järsku ja silmapilk hiljem oli kogu seltskond taas jalul . " Kuhu ta kadus ? Miks ? Kas meie palved ei meeldinud talle ? Me saame otsa ! Appi ! " Hüüdjaga ühinesid varsti kõik ja hämarat masinarehte täitis natukese aja pärast jälle südantlõhestav kisa , hüsteeriline appikarjumine ning oiged . Hullunud alasti rahvahulk trügis väljapääsu poole , nagu oleks viimsepäeva tulek veel ainult minutite küsimus . Suure vaevaga suutis vend Juljus lõpuks meeleheitele viidud inimesi rahustada ning neid kaine aru juurde tagasi tuua . " Kallid vennad ja õed ! Pange ennast nüüd jällegi riidesse , sest jumal on meie puhtas ja patulustita ihus jõudnud küllaldaselt veenduda , ning laulgem tema kiituseks . " Ja vend Juljus alustas oma meeldival baritonil esimesena : " Kui ma olin hukatuses , tulid sa mind aitama . Nüüd ma tahan armastuses sinu väge tunnista . Kallis eluvaim mind aita , vilja kanda peastjale , minu õliastja täida , valmista mind peiule . " Kui laul lauldud , tõmbas ka vend Juljus endale püksid jalga ning pluusi selga , ise kogu aeg Putkala Loonat ühest silmanurgast jälgides . Kuid riidessepanek ei läinud enam hoopiski nii lihtsalt kui nende äravõtmine , sest enne olid nad kiiruga kõik tagasikätt minema visanud , nüüd aga ei leidnud enam keegi , mida vaja . " Issand , kuidas ma kartsin , " halises Vaherpõllu Maie kleiti selga kiskudes . – " Oi , kuidas vend Juljus mind kallistas ! " ohkas keegi naistest . " Nagu sulatas kohe ihu . Ma mõtlesin , et suren sealsamas masinarehes tema käte vahel ära . " – " Jah , on ikka mõnel mehel seda jumalikku väge ja võimu sees küll . " – " Ma ei või enam oma mehele mitte mõeldagi . " Nõnda arutasid usklikud , kui nad kodu poole läksid , et juba homme oma maist varanatukest likvideerima hakata , nii nagu vend Juljus soovitas , et jumalale rohkem meelepärane olla . Oli kartulite mahapaneku aeg ning Täkukalda Sohvi läks Allika Kustu käest hobust küsima . " Anna mulle homseks vana Miira , on rahulik ja aeglane . Vanamees ka juba vana , ei saa ehk noorema hobusega hakkama . " – " Mis sa hobusega tegema hakkad ? " küsis Kustu . " Tahtsime kartulid maha panna , praegu veel vanakuu põhi . Tuleval nädalal luuakse uus , siis nagu pole aeg kartulipanekuks sünnis , " seletas Sohvi . " Ei . Hobust ma sulle ei anna . Ei Miirat ega ka mõnda teist . Hobused on nädal otsa põllul tööd teinud ja väsinud , ning Miiraga läheb sulane hommikul meiereisse piima viima . " Sohvil tõusis vihapuna näkku ning ta vaatas tükk aega suurt , pisut vimmakat Allika peremeest , enne kui lausus : " Enne kui päike tõuseb , on vana Miira kabjad taeva poole . " Ütles ja lahkus , et Kusikabult hobust küsida . Kustu naeris Sohvile järele . Kuid hommikul , kui Harald koplist Miirat läks tooma , et teda vankri ette rakendada ning meiereisse piim ära viia , ei leidnud ta hobust mitte kusagilt . Kopli jõepoolse aia ääres , Täkukalda sauna taga asus raketeta kaev , kust Sohvi ja Joosep kunagi vett võtsid . Seal käisid hobused joomas , sest kevadine pinnavesi täitis peale ja kaev oli vett triiki täis . Rohketest kabjajälgedest segamini sõtkutud savine ümbrus oli ligane ja libe . Et juba rohkem kui nädal aega ei olnud sadanud , siis oli vesi kaevus tublisti alanenud . Hobused käisid aga kaevu juures harjumuse kohaselt edasi . Ja kui nüüd janune Miira ennast veeni püüdis küünitada , libises ta peadpidi kaevu ning uppus . Sealt Harald ta lõpuks leidiski . Läks täide , mida Täkukalda Sohvi vihahoos sajatas . Kustu oli morn ja sünge , kui ta hobust kaevust välja tiris , ning haudus oma südames plaani , kuidas Sohvile Miira sõnamise eest kätte maksta . Karges , kasterohkes kevadhommikus olid hobuse tagajalgade kabjad tõesti vastu tõusvat päikest . Kuid Kustu hammas ei hakanud Sohvile peale ja temaga polnudki nii kerge arveid õiendada . Seda teadsid Väliku külas kõik . Mida Sohvi kord vihahoos lausus , see ka ilmtingimata täide läks . Kõigil oli veel väga hästi meeles , kuidas ta aastaid tagasi vana Krepsi Kaarli ära sajatas . Väliku küla vabadikkude kari käis ühisel külakarjamaal ning riigimetsas ja karja hoidjaks oli võetud palgaline karjane , kes küla mööda korda käis . Kellel oli kaks lehma , selle juures peatus karjane kaks päeva , kellel üks lehm , seal peres ühe päeva , vastavalt loomade arvule . Sealjuures pidid aga lehmade omanikud sel päeval , kui karjane parasjagu korda oli , teda loomade hoidmisel abistama , sest suure külakarja hoidmine käis ühel inimesel üle jõu . Juhtus siis nõnda , et karjane peatus Täkukaldal , sest Sohvi lehm käis suures külakarjas ning korraliseks oli ei keegi muu kui Täkukalda perenaine ise . Pehmes Urruse soos , kõrgete vihtmätaste vahel oli korpulentsel Sohvil raske liikuda . Võttis küll hommikul koeragi ligi , et see teda loomade vastulöömisel abistaks , kuid palav südasuvine ilm meelitas parmud välja ning Sohvil ja karjasel oli tegemist , et koeraga kooski koju kippuvaid lehmi tagasi tõrjuda . Ei tea , kuidas see nüüd täpselt juhtus , kuid järsku märkas Sohvi , et Krepsi Kaarli ruskekarvaline Punik tormab , sarved laiali , tema poole . " Võta , Reks ! Võta ! " ässitas ta koera lehmale kallale . Reks kihutas Punikule vastu ja tahtis koju kippuvat looma karja juurde tagasi ajada . Sohvi vehkis kõigest väest vemblaga ning püüdis Puniku nina tabada , kuid lehm keeras järsku sarved Sohvi poole ning tormas edasi . Sohvi kiljatas , taganes ning kukkus selili vihtmätaste vahele maha . Punik aga kihutas saba seljas koos koeraga minema . Sohvi aietas ning tahtis tõusta , kuid ei suutnud . Parempoolses reies oli hingemattev valu . Karjane , kes eemal viibis , ruttas Sohvi appihüüdmise peale ligi ning püüdis Täkukalda perenaist jalule upitada , kuid asjata . Sohvi ei suutnud ennast liigutadagi , rääkimata tõusmisest , sest jalg ei kuulanud sõna . Karjane jättis oigava Sohvi soosse , laskis parmude käes vaevlevad loomad koju ning tõttas Täkukaldale ütlema , mis karja juures juhtus . Joosep võttis Allikalt hobuse ning tõi naise koju . Selgus , et Sohvil oli reieluu katki . Ehkki ta teisi inimesi nende ihuhädades oskas aidata , oli ta enda aitamiseks võimetu , liiatigi veel , et tegemist oli luumurruga . Sohvi karjus suurtes valudes ning jalg paistetas kohutavalt üles . Linnast pärit Allika perenaine , kes harva kodunt väljas käis , tuli Täkukaldale ning püüdis Joosepile selgeks teha , et ilma haiglaravita reieluu murdu arstida pole võimalik . Ja kui arstiabi hiljaks jääb , võib naine ära surra . Sohvi olukord halvenes silmanähtavalt ning Joosep andis järele . Haige asetati Allika vedruvankrile ning viidi linna haiglasse . Küll tilkus Täkukalda peremehe süda verd raha pärast , mida naise rohitsemiseks haiglale maksta tuli , kuid parata polnud midagi . Sohvi lebas mitu nädalat , jalg kipsis , ning sai alles mitme kuu pärast nii asjaliseks , et kargu abil tuba mööda ringi ukerdas . Et õnnetus juhtus karja juures , kus Sohvi kinnitust mööda Krepsi Kaarli tige lehm talle kallale tormas ning pikali maha paiskas , siis anti haiglas nõu lehma omanikult haiglakulud sisse nõuda . Seda Täkukalda peremees taotlema hakkaski . Kuid Krepsi Kaarel ei olnud nõus . Ilmselt ei olnud tal ka rahagi , sest peres oli seitse last ja ainsaks sissetulekuallikaks võrkudega kalapüük ning lehm . Ka väitis Kaarel , et tema Punik ei olevat kogunisti mitte tige , kaugeltki mitte sedavõrd , et ta inimesele lausa kallale tormaks , nagu Sohvi kinnitas . Et Kaarel vabatahtlikult haiglakulusid maksma nõus ei olnud , kaebas Täkukalda Joosep Krepsi Kaarli kohtusse . Kuulati üle karjane kui ainuke õnnetuspaiga lähedal viibinud inimene . Kuid tema ei teadnud midagi . Tema viibinud eemal ning olnud loomade tagasitõrjumisega nii kibedasti ametis , et ta Sohvit tähelegi ei pannud . Kuulnud küll , et koer hirmsasti ragistas , kuid midagi enamat ta tunnistada ei teadnud . Tema rutanud ligi alles Sohvi appihüüde peale , kuid siis olnud Krepsi Punik koos koeraga juba ammu läinud . Et lehm tige oleks , seda ta ei teadnud . Tema kallale ei üritanud ta kunagi tulla , ega ka teistele korralistele . Ka külas ei teadnud sellest keegi . Kord , kui Krepsi Ann haige oli , käis naabrinaine mitu päeva lehma talitamas ning lüpsmas . Ka tema ei märganud Puniku juures midagi iseäralikku . Lehm seisnud lüpsmise ajal ilusasti paigal ning lakkunud tema kasukavarrukat , kui ta künasse joogi hulka suurust pani . Et keegi õnnetust pealt ei näinud ega ka seda tunnistada ei teadnud , et Kaarli lehm tige oli , läks kohus süüd tõendava materjali puudumise tõttu tühja ning haiglakulud jäid Täkukalda omade kanda . Sohvi oli solvunud ja kui ta Kaarliga koos kohtusaalist välja tuli , sajatas ta : " Selle eest , et ma kohtus õigust ei saanud , kadugu sinu sugu maa pealt . " Ja vaata imet ! Üsna pea jäi Krepsi Kaarel haigeks . Sattus sügisel räimepüügi ajal tormi kätte ; külmetas päev otsa Küda lahes Letipea neeme lähedal märgades riietes ja sai alles õhtuks koju . Kaarel haigestus tuberkuloosi , mida tol ajal veel ravida ei osatud ning millele lihtsad külainimesed ka erilist tähelepanu ei omistanud . See salakaval haigus nakatas aga ka teised perekonnaliikmed ning üksteise järele haigestusid kõik . Kõige enne suri Kaarel ise , siis naine ja mõne aasta jooksul kanti kalmistule kõik lapsedki . Kõige kauem pidas vastu tütardest noorim , Liisi , kuid lõpuks murdis kuri haigus temagi . Külarahvas aga meenutas kaua aega õudusega Krepsi perekonna õnnetut saatust ning paljudki mõistsid oma südames Sohvi hukka , kuigi seda avalikult keegi öelda ei julgenud . Sohvi ise aga ei teinud Krepsi Kaarli ega tema naise ja laste otsasaamise pärast endale kunagi etteheiteid , sest temale oli haiglakuludeks makstud raha tähtsam kui Krepsi perekonna hävimine . Kogu Kivinõmme küla elas viimsepäeva ootuse ärevas meeleolus . Rahutus haaras isegi neid , kes seda ei uskunud , rääkimata nendest , kes valgele laevale minekuks ennast valmis seadsid . Peaaegu igal õhtul käisid õed-vennad koos , et kõikuma kippuvas usus kinnitust leida . Oli ju valgele laevale minek , mille tulekus nad hetkegi ei kahelnud , ikkagi suur ettevõtmine . Maha jätta oma põline isakodu ning harjumuspärane elu ja vastu minna üsnagi ebatavalisele ning seninähtamatule polnudki nii kerge . Nõnda siis juhtuski , et vahetevahel mõni valge laeva ootaja viimasel silmapilgul mõistuse pähe võttis ja usust taganes . Paljud aga nägid kas unes või ilmsi viimset päeva ennustavaid taevamärke ning see aina suurendas segadust . Mitmed kinnitasid , et viimase äikese ajal , milletaolist Kivinõmme kohal enne keegi polnud näinud , sest välgusähvatuste vahel ei olnud vahet olemaski , avanenud järsku must pilvesagar ja tema punasest ääsituld meenutavast avast lennanud teravad tulenooled kõikidesse ilmakaartesse . Pärast aga ilmunud selle ava kohale suur helendav rist , mis pikkamisi merre vajunud . Teised näinud kumavas õhtutaevas valge laeva kujutist , mis üle laotuse hommiku poole libisenud . Leidus aga ka neid , kellele unes ilmutati , et viimane aeg on patust pöörata , varandus maha jätta ning valgele laevale kolida , mis vend Juljuse kinnitust mööda õige pea Malla poole viiva maantee ääres muistse Hiie mäel pilvelt alla laskub ning jumala poolt äramärgitud usklikud oma pardale võtab . Lõpuks ei teadnud enam keegi , mida uskuda või mida uskumata jätta , sest jutud käisid tihti üksteisele otse risti vastu . Lapsetapjad , Raiesmiku Luise ja Hilda ning Laiatüki Hulda , kartes oma tegude pärast ilmalikku kohut , ühinesid kiiresti usklikega , pöörasid meelt ning pihtisid oma ränka pattu kahetsedes vend Juljusele endale oma rasked süüteod jumala ees ja olid valmis valgele laevale astuma , niipea kui see aga tuleb . Vend Juljus lubas nende eest hea sõnaga kosta , sest jumal armastab patuseid ja andvat nende eksimused kõik andeks . Ja kallistada oskasid need raiskuläinud tüdrukud imehästi , seda oli vend Juljus juba küllalt kogenud . Küllap neil seda teises ilmaski vaja läheb , mõtlesid tüdrukud naeru kihistades . Tingude abielupaar oli esimene , kes hakkas valmistuma igaveseks teekonnaks siit maisest kärarikkast ja patusest ilmast taevariiki . Kui mõni selle mineku pärast veel pisutki kaksipidi mõtles , siis Tingu Liine ei kahelnud vend Juljuse tõotuses mitte silmapilkugi , vaid asus oma asju müüma , et võimalikult rohkem raha saada , mis pidi armsa usuvenna sõnade järgi igatpidi kinnitama jumalariiki pääsemise ning ühtlasi ka kõik hüved ja hüvitused , mida seal paradiisis üldse võimalik saada on . Oli ju vend Juljus seda kõike oma suuga lubanud ja keda muud pidi ta siis veel uskuma kui mitte seda jumalast äravalitud meest , kes oskas nii kuumalt ja vennalikult suudelda ning kelle kallistused olid nii hingematvalt magusad . Vend Juljus lubas ju ka ise nendega koos tulla . Liine nautis juba ette armsa usuvennaga kohtumisi paradiisiaias , kus võib segamatult ja pattu tegemata pehmel samblavaibal külitada , inglikoori helisevat laulu kuulata ning veel palju , palju muud , mis siin räpases ja kadedusest ning keelepeksust lehkavas maailmas saamata jääb . Oma vanamehenässakale annab ta otsekohe hundipassi , niipea kui taevariigi väravad avanevad . Ta on selle tolgusega maa peal küllalt vaeva näinud . Ainult ristiks jalus , muud ei midagi . Iga kord , kui vend Juljus tuli , olid Johannesel kulmud kipras . Iga vähegi arudega mees peaks seda mõistma , et kui ta ise oma naise juures täismehe mõõtu välja ei anna , siis vähemalt leppigu sellega , kui naine temast etema leiab , kes naise mõneks ajaks õnnelikuks teeb . Kuid oota sa niisuguselt toslemilt seda ! Muudkui salatse ja koorma oma hinge asjatute valedega , et vanamees tema käikudele usuvennaga jälile ei saaks ning kere peale ei annaks . Küllalt hästi oli Liinel meeles , kui Johannes ta paar aastat tagasi läbi uhmerdas ning aita kinni pani ja sinna jättiski , sest naine oli läinud vend Juljusega laudalakka palvust pidama , mees aga tuli parasjagu lehmale heinu võtma ning tabas Liine ja armsa vennakese üsnagi sobimatul momendil . Ja katsu sa niisugusele puuslikule nagu tema Johannes midagi selgeks teha . Saab siis niisugune , alatasa nohisev täi sellest aru , et tegemist ei olnud mitte patuse vahekorraga mehe ja naise vahel , vaid õeliku armastusega kalli usuvenna vastu , et teda pakitsevas ihuhädas aidata ning sealjuures jumalale meelepärast palvust pidada . Tema aga vaevles öö otsa pimedas ja rõskes aidas , kus hiired ning rotid talle oma piiksumise ja edasi-tagasi jooksmisega hirmu nahka ajasid . Ja kui talle kakahäda peale tuli ning Johannes – pisaratele ja palumistele vaatamata – ikkagi ust lahti ei teinud ega naist kemmergusse minna ei lasknud , sooritas tema oma sooritamised lihtsalt aida põrandale . Johannes aga andis talle hommikul selle eest uue keretäie , et aida ära reostas . Ütle , kas on lollakal aru peas ! Kuhu ta pidi siis kükitama , kui ta ise ukse lukku pani ja tuppa magama läks . Vähe puudus , et oleks isegi usust taganenud ning ka naise palvustele lõpu peale teinud . Seepärast oli siis Liine nüüd eriti innukas oma asjade parseldamisega ja püüdis Johannestki keelitada , et see teda aitaks . Kui asi lehma müümiseni jõudis , lausus mees : " Ei tea , kas maksab Punikut müüma hakata . Hein talveks juba tehtud ning lakaski . Kui annaksime mõneks ajaks Vainu Manni kätte , las lüpsab teist ja hoiab . Mine seda asja tea , tuleme ehk veel tagasi , siis lehmgi võtta , muud varandust nagunii enam pole . Noor lehm , oma kasvatatud , alles kolmandat poega lüpsab . " Liine vaatas meest tükk aega mõistmatul pilgul , sest ta ei saanud aru , kas räägib vanamees tõsimeeli või sonib . " Lehm jumalamuidu Vainu Mannile ! Lolliks oled läinud või ? Ja mis tagasitulekust sa jampsid ? Sa ju ometi kuulsid , mida vend Juljus ütles . See , kes vennastekogudust kõige rohkem toetab , on taevas eelistatud olukorras . Ja mina tahan seal olla eesotsas , mitte teiste sabas sörkida . " Sellega oli asi otsustatud ning Punik müüdi naaberkülasse elulehmaks . Umbes samasuguseid mõtteid nagu Tingu Liine heietas ka Putkala Loona . Temalegi olid vend Juljuse kallistused südamesse läinud . Ja kui nüüd taevariigis usuvennaga armuvahekorra pidamist hoopiski patuks ei arvata , mis siis viga . Kuid Loonal oli mees , metsatööline Jaan , kes oma põikpäisuses paistis ületavat kõik muud maailma mehed ja tema ei olnud naisega ega tema vaga meelega põrmugi päri . Jaan käis küll alguses korda paar Loonaga palvetunniski , kuid pöörata ennast ei lasknud . Kuigi vend Juljus ja Tingu Liine oma misjonitööd mitte just halvasti ei teinud , et saanud nad Putkala Jaanist jagu . Jaan jäi selleks , kes ta oli . Kuid Loonat ta ei keelanud . Ütles , et küll naisel lõpuks endalgi aru tagantotsast pähe tuleb . Ka mingit varandust ei lasknud ta naisel müüa . Kui Loona mehele selgeks püüdis teha , et vennastekogudusele on vaja maksta , sest muidu ei lasta võib-olla jalagagi valgele laevale , tähendas mees häbematult : " Eks sa maksa oma vendadele sellega , millega sa kogu aeg oled maksnud . Küllap nad su siis kahel käel vastu võtavad . Või on Tingu Liinel see koht sinu omast parem , et sa raha peale pead maksma . " Ent sellisele rõvedusele Loona ei vastanud , vaid pidas paremaks suu kinni hoida . Liiga hästi tundis ta oma meest ja tema löögivalmis rusikaid . Aeg kiskus vägisi sügisesse ja Tereese meeleolu langes iga päevaga . Mure oma olukorra pärast ei andnud talle minutitki rahu . Mida teha , kuhu minna , sest päevad läksid ja ta ei osanud näha mingit võimalust oma olukorrast vabanemiseks . Ta mäletas , et Aliide mõni aasta tagasi last ootas , kuid siis imelikul kombel sellest olukorrast vabanes , kuid last ei olnud kusagil . Ta mäletas ka veel ema morni ja sünget nägu , kui see ühel kargel talvehommikul Aliide tuppa talutas ning voodisse viis . Küllap nad midagi teadsid , ega nad muidu nõnda poleks salatsenud , kuid tema oli siis alles laps ja temani ei ulatunud ainsatki olukorda reetvat sõna . Võib-olla oleks talle praegu hädasti vaja läinud mõni niisugune tarkus , mis Aliidel aitas taolisest olukorrast puhtalt välja tulla . Ta teadis vaid seda , et usuvend oli teda kõige jäledamal kombel petnud , tema puhta ihu , mida ta Tagavälja Villemile oleks pidanud hoidma , ära närutanud . Ka seda teadis ta , et Villemile ja tema armastusele ei ole tal enam õigust . Poisi puhta armastuse peab ta igaveseks maha matma , sest niisugusena , nagu ta praegu on , ei taha Villem teda enam mingil juhul . Ja Tereese valas kibedaid kahetsuspisaraid . Kõik oli nagu rüvetatud , millestki ei osanud ta enam rõõmu tunda . Isegi Tagavälja liivaaugu kaldale ei läinud ta enam , sest tundis , et seal on Villem ja ta ei tahtnud seda pühapaika oma räpase ihuga määrida . Kui Mai talle rääkis , mis viimases palvetunnis toimus , kui nad kõik ihualasti üksteist kallistasid ja jumal läbi masinarehe lae nendele oma sõrme ilmutas , mõtles Tereese vend Juljusele vastikustundega . Pikkade arupidamiste järel jõudis Tereese lõpuks otsusele : ta peab lahti saama oma häbiväärsest koormast ning siis kodunt lahkuma . Sügisel tuleb Villem , kuid tema silma alla ta jääda ei tohi . Villem tuleb merelt tagasi kõige puhtamate ja ausamate mõtetega , et Tereeset kosida – ja milline on tema ! Ei , ei , seda ei tohi lasta sündida . Tema pole enam Villemi jaoks . Villemile on vaja puhast tütarlast , puhta ihu ja hingega , nii nagu ta isegi , mitte aga niisugust määritud , last ootavat lipakat , kes ennast mingist juhuslikust usuvennast eksiteele laskis viia . Villemi ja tema armastuse peab ta oma südames jäädavalt maha matma , olgu see nii valus ja raske kui tahes . Olles niisugusele otsusele jõudnud , hakkas Tereese otsima võimalust , kuidas oma patukoormast vabaneda , enne kui seda teised inimesed märkavad . Oli isegi momente , kus ta endalt elu võtmise mõtteid mõlgutas . Kui kerge oleks ennast Porrasteotsa kõrgest savikaldast alla jõkke kukutada , kuid kärestiku peal kobrutav vesi ajas talle iga kord hirmu peale ning ta loobus oma meeletust mõttest . See oli vist juba paar aastat tagasi , kui Õllepoe Leontiine Vaherpõllul kartuleid käis võtmas ning emale külauudiseid rääkis . Muude asjade seas mainis Leontiine ka Täkukalda Sohvit , kelle juures noored tüdrukud aborti käisid tegemas . Kaua aega ei taibanud Tereese , mida see salapärane sõna tähendas . Alles tükk aega hiljem kuulis ta Elviira käest , mis selle sõna taga seisab . Siis oli see tema arust kangesti põnev . Nüüd aga , kus Tereesel endal niisugused ohtupäevad käes olid , oli asi põnevusest kaugel ja ta mõtles hirmuga sellele , et ka temal tuleb vist Täkukalda Sohvi jutule minna , kui ta ei taha last ilmale kanda ning teda siis elusast peast surnuks kägistada , nagu seda Raiesmiku tüdrukud tegid . Ühel sügisõhtul , kui juba videvikuks kiskus , võttiski Tereese selle koleda teekonna ette . Mitu korda istus ta metsa alla maha ning pidas aru , kas edasi minna või koju tagasi pöörduda ning jääda oma saatust ootama . Sohvi juurde minek oli raskem , kui mõistus suutis kanda . Vaevahigist märg , koputas ta lõpuks Täkukalda uksele . Süda tagus ja meelekohtades tuikas veri nii tugevasti , et Tereesel kippus tasakaal käest kaduma . " Kes seal on ? " küsis esikust pahur naisehääl . Tereese vaikis ega teadnud , mida vastata . " On seal keegi ? " küsiti uuesti . " On küll , " vastas Tereese väriseval häälel . " Kes sa oled ? " – " Vaherpõllu Tereese . " Uksehaak klõpsatas ning lävel seisis Täkukalda perenaine . " Vanamees on kodunt ära , panin ukse haaki , muidu mine tea , kes sisse ronib . Ei siin ole uskuda kedagi . " Ja Sohvi tõstis tattninalambi kõrgemale , et tulijat paremini näha . " Tule sissepoole . Ju sul asja ka ikka oli , kui nii õhtu hilja tuled . " Ning Sohvi astus kööki , Tereese tema kannul . " Eks toeta istmele , ega ajata asja saa , " lausus perenaine ning lükkas tabureti Tereesele lähemale . Kui Tereese oli istunud , pööras perenaine enda ümber ning jäi tütarlast üksisilmi vaatama . " Üsna noorukene alles , ütlesid , et oled Vaherpõllult . Kas Ann-Leena tütreid või ? " Tereese noogutas . " Ja võtsid kohe õhtul pimedas niisuguse teereisi ette . Mis sul siis nii pakilist oli ? " Sohvi puuris oma tumedate silmade terava pilgu laua taga istuva Tereese silmadesse . Selles pilgus oli midagi iseäralikku . See nagu põletas ja luges mõtteid , tungis hinge sügavatesse soppidesse ning urgitses ja sõrmitses seal , hoolimatult ja jõhkralt , nii et Tereesel hakkas sellest valus ja ilma et ta isegi oleks märganud , valgusid tal silmad vett täis . Sohvi nagu taipas , mida tema vastas istuv tütarlaps tundis , ja küsis : " Mis sul siis südamel on , et kohe silmaveega . Oled ehk äkki mõnest meesterahvast ära jäänud ja tulid sellepärast ? " – " Vist jah ! Olen kuulnud , et sa oskad aidata , nii et ära tuleb . Ma ei saa ju sünnitada . Kuhu ma selle lapse panen . " – " Kuidas sa siis niimoodi ? Nii noorelt juba . Kes see poiss sihuke on , ehk võtab ära ? Kas maksab seda aborti kohe tegema hakata . " – " Ei , ei , pole lootagi , " seletas Tereese läbi nutu . " Ma ei tea , kus ta elabki . Usuvend , kes Tingu Liine juures jutlustamas käis . " – " Ütle kurja , või usuvend ! Mis sa tast ligi lasksid ? " – " Ta pettis , ütles , et see kõik on jumalast , et temaga lapsi ei tule , sest tema on jumala poolt saadetud ja tahab minu hinge äratada , ihu aga patulustist vabastada . " – " No küll on ikka lurjus ! Ja sina muudkui uskusid . Kas siis vana Ann-Leena ka targem ei olnud ? " – " Ema ei teagi . " – " Vaat sulle säh ! Kui vana ta sul on juba ? " – " Oma kolm kuud tuleb ära . " – " Nojah , kui ta sul niisugune läbikäija oli , et võtjat loota pole , siis muidugi , " venitas Sohvi nagu vastutahtmist . " Mis sa siis arvad , et teeme praegu kohe või ? " – " Ikka kohe , " sosistas Tereese silmi pühkides . Sohvi tõusis ning õiendas midagi kapi kallal . Siis laskis ta Tereesel tagatuppa minna ning pikali heita . Ise aga kolistas köögis veenõudega . Kui kõik ettevalmistused tehtud , astus ta tagatuppa . " Võta nüüd riidest lahti ja katsu kõik ilusasti ära kannatada . Aga seda ma ütlen sulle , et kui pahasti läheb – ja seda võib juhtuda – siis ära sa minu nime nimeta . Ütle , et said kukkudes häda ja rasedus tuli ise ära . " Ning Sohvi asus hirmust poolsegase tütarlapse kallale . " Ihu prink ja sile , nahk pehme nagu siid , ei tea , mis see vana jäär veel ootas , muudkui kohe kallale . Või tema on jumalast ! Ütle raiska . Samasugune toigas taga nagu kõigil muudelgi meestel . Ei maksa neid saatanaid uskuda . " Tereese surus hambad kokku , et valu pärast mitte karjuda , ning talus kõik vapralt ära . Kui Sohvi lõpuks valmis oli , ütles ta : " Nüüd saad verejooksu ja loode tuleb koos sellega ära . Vanameest ja poissi ei ole kodus , võid hommikuni siin lamada , praegu pimedas paha minna . " Terve öö vaevles õnnetu tütarlaps valude käes ja kui hommikul taevas ahetama hakkas , tuigerdas ta koju ning puges laudalakka heintesse . Kuidas ta ennast praegu jälestas ! Alles mõni kuu tagasi saatis ta Tagavälja Villemi ära , kes teda kogu hingest armastas ja naiseks lubas võtta , ja nüüd on tema , Tereese , juba teisest , täiesti juhuslikust mehest ära närutatud ning vaevleb abordi tegemise pärast laudalakas heintel ning valab kibedaid kahetsuspisaraid , justnagu need enam midagi aitaks . Mis imeline võim ja vägi selles usuvennas küll ometi oli , et ta Tereese niikaugele suutis viia , et säärane asi temaga üldse juhtus . Ta nagu loitsis ära , nii et Tereese temale vastu ei suutnud panna . Vahekord temaga oli nii magus ja hukutav , et kõik muu peast kadus . Verejooks hakkas Tereeset kohutama . Mis siis , kui loode ära ei tule ja ta verekaotuse kätte sureb . Riided olid märjad , külm kippus liiga tegema ja ahastus õnnetu tütarlapse hinges suurenes . Kui ometi Maiegi tuleks , temale ehk julgeb ta oma olukorrast rääkida . Maie tooks talle või kruusitäie jahedat vettki , sest Tereese tundis , et sisikond sees kõrbeb . Kuid lauda juurde ei tulnud terve päeva jooksul kedagi ja hüüda Tereese ei julgenud , sest seda oleks ükskõik kes kuulda võinud . Alles õhtul , kui loomad lauta pandi , kuulis Tereese Maie häält , kes vana Triinuga tõreles , kui see rehealla kapsaste kallale läks . Tereese võttis südame rindu ning hüüdis . Natukese aja pärast nagises redel ja Maie ilmus lakaluugile . " Kas sina , Tereese , hüüdsid mind ? Miks sa siin oled ? Miks sa tuppa ei tule ? " – " Ma ei saa , olen haige . Too mulle kruusiga joogivett ja puhas pesu . Olen läbimärg . Ära teistele ütle . Tee nii , et ema teada ei saa . " Maie läks ning tuli varsti tagasi . " Kas ema mind taga ei otsi ? " – " Ei . Küsis küll , kus sa oled , aga otsinud ei ole . " Tereese veriseid riideid nähes jahmus Maie . " Mis sinuga on ? Miks sa verine oled ? " – " Ma ei tea isegi . Ole nii hea ja vii need jõe äärde ning loputa puhtaks ja pane kaldasse kuivama ka , et keegi ei näeks . " – " Mis haigus see niisugune on , et veri niimoodi jookseb , " oli Maie hirmul . " Ära praegu rohkem küsi . Võib-olla et ma kunagi räägin . Mine nüüd jõe äärde , enne kui veri ära kuivab , siis ei lähe enam puhtaks . Ja too mulle pärast natuke midagi süüa , kas või tükk leibagi . " Maie läks . Tereese pani kuiva pesu selga , tiris vana vatiteki külma kaitseks peale ning vaevles edasi . Umbes kesköö paiku tundis ta , et koos verega eraldus ihust ka midagi enamat . Ehk ongi loode , mõtles ta . Ta kompas käega ning leidis oma jalge vahelt mingi ligeda tombukese . Ilmselt oli ta oma häbiväärsest patuviljast vabanenud . Suurest verekaotusest nõrk Tereese lamas kaua laudalakas heintel . Ainuke , kes tema olukorrast teadis , talle toitu ja juua tõi ning tema eest pisut hoolitses , oli Maie . Kuigi Ann-Leena mõne päeva pärast teada sai , et tütar laudalakas haige on , ei vaevunud ta kordagi teda vaatama minema , veel vähem tundis ta selle vastu huvi , mis Tereesel viga on . " Küll ta siis tuppa tuleb , kui süüa hakkab tahtma , " tähendas ta Maiele , kui see ühel õhtul õele lüpsisooja piima laudalakka viis . Alles tükk aega hiljem , kui Tereese juba niivõrd kosus , et lakast alla tuli ja õue peal ringi liikus , taipas ema , miks tütar nii kaua ennast heinavirnas varjas . Tereese pesi parajasti allika ääres oma verega määrdunud pesu , kui Ann-Leena peale sattus . Nüüd oli emal selge pilt , mis tütrega oli juhtunud . " Kelle käest sa selle patsaka külge korjasid ? " küsis ta vaenulikult . Tereese vaikis . " Seda sa sealt pidusaalist ja palvemajast käisid otsimas . Aga hoia oma nahk , kui sa neid väntsikuid rohkem hakkad korjama . Siis ära sa enam oma jalga üle koduläve tõsta . Kao kogu oma sületäiega . Pea seda meeles . " – " Pole ma sel juhul sinust halvem ! Miks sina ise võõra mehe sületäit koju tõid ? Kas sa arvad , et ma ei tea , kellega sa minu ja Leonoore korjasid ! On see minu süü , et ma maailmas üldse olemas olen . Eks sina hoidnud ennast . Miks sina Lagenõmme Kusti vastu võtsid ja temaga kaks väntsikut korjasid . Ära püüa olla kohtumõistja , sinu enda üle mõistetakse kohut . " Ann-Leena ei vastanud midagi , vaid tegi pikkamööda minekut . See oli esimene kord , kus Tereese oma päritolu emale ette heitis . Momendil vihkas ta iseennast , vihkas oma ema ja seda võõrast meest , kellega koos ema ta maailma oli sigitanud . Ja Tereeses valmis kindel otsus : niipea kui tervis vähegi lubab , läheb ta Vaherpõllult ega tule siia enam kunagi tagasi . Siin ei ole enam mitte midagi tema jaoks . Ainuke , kes teda siiamaani Vaherpõllul kinni hoidis , oli Tagavälja Villem oma puhta armastusega . Nüüd ei ole teda ka enam . Parem , kui ta Villemit mitte kunagi enam ei näe . Niisugusena , nagu ta praegu on , Villem teda vaevalt tahab . Kui lõpuks kauaoodatud päev kätte jõudis ja valge laeva ootajad Kivinõmme külast lahkuma hakkasid , koguneti Kaigura mäele , igaühel väike kompsuke kõige hädavajalikumaga käe otsas . Tingu Liine , kes külast äraminekul organiseeris ja juhtis , võttis oma lõhkise kaanega kitarri ja alustas : " Armas laps , su isa sind ei põlga , ehk küll vara ära raiskasid , vaid ka tahab maksta sinu võlga , ehk tuled nüüd . Kadunud lapsuke , tule , ükski ei põlga sind , kodus sind ootab , oh tule , armastav isa sind . Tule , tule , tule koju nüüd , tule , tule , unustud su süü . " Veel paar päeva tagasi oli vend Juljus käinud õdede ja vendade usku uute lubadustega kinnitamas . Ühtlasi võttis ta vastu raha vennastekoguduse heaks , mida usklikud oma varanduse müügist olid saanud . Õhtu veedeti Tingul ühises palvetunnis ja et Vaherpõllu Tereeset näha polnud , lootis Liine , et vend Juljus tolle mustlasplika asemel temaga veel kusagil ilma Johannese teadmata kohtub , kuid vend ütles endal olevat väga palju asjaõiendusi ees , seega aegagi nappi kätt , ning lahkus kohe peale palvetundi kuidagi ebalevalt ja kiirustades , mis ei olnud põrmugi tema moodi . Kui Johannes hommikul paar-kolm võileiba valmis tegi ning kotti poetas , küsis Liine imestades : " Kellele sa need mõtled viia ? " – " Esialgu endale – ja küllap nad kuluvad sullegi ära . " – " Johannes ! Kas sa ikka veel kahtled vend Juljuse sõnades ? Mäletad , mida ta viimases palvetunnis ütles . Kolme päeva pärast kohtume jumala palge ees . Mis võileiba sul veel vaja on ! Seal isegi kõike küllalt . " Johannes ainult nohises vastuseks . Kalurid , kes usklike kogunemiskohast Kaigura mäel mööda läksid , irvitasid laia lõuaga : " Näe , jeesupruudid peavad missat ! Va Raiesmiku Luise ja Laiatüki Hilda ka teiste hulgas . Kuule , Luise , kuidas kube käratab ! " hüüdis keegi noormeestest . " Kas seal pilve peal seda vanarahva asja ka teha saab ? Ega teiesugused sealgi ilma läbi saa . " – " Kuhu te seal pilve peal lapseväntsikud panete , kui need sünnivad ? Kas viskate alla maa peale või ? " Röökiv naer saatis nilbet juttu ja keegi alustas laulu : " Läksin mina voodi ja voodis polnud tekki , Luise ütles , eks sa katsu minu kintsu pekki . Oh sa poiss , ega sa ei tea , kuidas sinu särk käib , säuh , üle pea . " – " Lõõpige ja irvitage aga pealegi , küll te karvad varsti põrgus kõrbevad . Kus mul kohtumõistjad väljas , räpased kuldid ! " sahistas Luise südametäiega . Siis hakkas rong liikuma . Pikas hanereas astusid inimesed , kes olid otsustanud oma kodud igaveseks maha jätta , teadmata , mida nad eest leiavad . Kuid neil oli usk ja kindel lootus , et see , millele nad praegu vastu tõttavad , on midagi erakorralist , enneolematut , midagi niisugust , mida ei saa tavaliste sõnadega ära öelda ega edasi anda , et see on paik , kus kõik maised hädad ja viletsused lõpevad . Ja selles kindlas usus läksid nad edasi . Nad ei vaadanud paremale ega vasakule , ei ka mitte selja taha ega mahajäetud eluasemete poole . Nende pilgud olid suunatud ette , sest seal nägid nad seda , mida nad usu läbi endale olid sisendanud ja mida nad näha tahtsid . Nad ei näinud tee ääres seisvaid tuttavaid , kes vangutades neile järele vaatasid . Nad ei näinud vastutulijate nägudel kaastunnet ja irvitavat naerumuiet , nad ainult , nad ainult läksid ja läksid . Nende jaoks ei olnud siin enam midagi , sest nad olid täiesti välja lülitunud neid ümbritsevast maailmast . Aeg-ajalt peatuti ning kõik langesid nagu mingi sõnatu kokkuleppe kohaselt põlvili ning pöörasid oma kumavad silmad ja õhetavad palged taeva poole , et sealt tuge ja kinnitust leida sellel ebatavalisel teekonnal . Siis astuti taas vaikides edasi . Surmani väsinult jõuti õhtu eeli Hiiemäele . Seal ootas neid ees suur hulk usklikke teistest küladest . Öö saabumisega tuli neid veelgi juurde . Tingu Liine käis läbi kogu laagriplatsi , kuid ei leidnud vend Juljust kusagilt . Küllap pole veel jõudnud , lohutas ta ennast . Kui hommik koitis , olid kõik jalul , sest tänase päeva jooksul pidi usklike päästja , valge laev saabuma ja õige pea pärast seda pidi maapind hirmsa mürina saatel lõhki kärisema ning vabaks andma kõik saatanlikud jõud , kes tema sügavustes vangis olid , ja siis pidi algama hirmus kohtumõistmine verevalamise ning tapmisega , kus vend ei tunne venda , ei isa poega ega poeg isa , kus kadunud on igasugune halastus ja vennaarm . Nõnda oli jumal usuvendade kaudu rahvale teada andnud ja nõnda pidi see olema , selles ei kahelnud keegi . Pilvitu taevas ei ilmutanud aga ainsatki märki , et sealt miski tulema hakkaks . Tingu Liine võttis oma kitarri , valis istumiseks lameda mäetipu kõige kõrgema koha ning alustas laulu , millele peagi kõik kaasa laulsid : " Taevaluugid kõik avataks' nüüd , vesi voolab ja kõik ära viib . Mis küll tähendab see , tõesti eksinud me , et kõik hukka me saame siin vees . " Augustikuu päike kõrvetas , inimesed otsisid põliste tammede alt varju . Lõuna möödus , otsiti välja kasinad leivakotid ning kinnitati pisut keha , külast toodi pudelitega joogivett , sest janu vaevas . Rahutus puges nii mõnegi südamesse . Ka vend Juljust ei olnud ikka veel näha . Mis siis , kui jumal laeva saatmisega hilineb ja maailm enne hukka saab , kui vanakurat oma väävlikatlad põlema süütab ning mürgised maod inimesi salvama saadab . Kes nende eest siis kostab ? Ta ju ometi lubas teistega koos kohal olla , nende südameid salviva sõnaga lohutada , kui kellelgi kitsas käes on . Nõnda jõudis õhtu kätte ning pimedus laskus maapinnale . Paljude meeleolu hakkas langema . Ootamisest väsinud ja vaevatud inimesed püüdsid oma kompsude otsas tukastada . Siis tulid külast noormehed . Lõõtspill röökis kellegi osavate sõrmede all mis kole ja poisid laulsid kaasa . " Karvasaapase kase viluse , kasvase Manni noor ja iluse , kasvasaapase kase viluse kasvase Manni noor ja ilus . Manni mõtlese linna minna , lähemasse pealinna . . . " – " Hei , pühitsetud naised ! Mis te siin istute , läheme parem külasse simmanile ! " – " Võtke meid kaasa ! Meie alles näitaksime , kuidas taevas pidu peetakse ! " – " Räägitakse , et vana Peetrus olevat kõva triksutegija mees , kõik eided pidi läbi tõmbama , ka seitsmekümnesed . Pidavat olema kõige küpsem kraam . Kas on tõsi või ? " Jumalavallatu naer ning hüüded ajasid niigi juba rahutu rahvahulga vihale . " Kasige minema , peletised ! Või jumalat teotama , lurjused ! Häbiraasu pole ! " karjuti tammede alt vastu . " Küll te varsti põrgutules kõrbete , oodake aga , oodake . Eks vaatame , kas siis veel hambaid irevile ajate ! " – " Miks te ära ei lenda , kas vennakene vedas alt või ? " – " Kus teie laev on ? " – " Te maksite vennale raha liiga vara kätte , tõmbas teil persed viluks ! Tegi koos rahaga kaabet ja teie , lollid , muudkui ootate . " Veel kaua irvitasid jumalakartmatud noormehed õnnetute usklike üle , enne kui minema läksid . Järgmine hommik võeti vastu ülisünges meeleolus . Tühi kõht ja magamata olek olid teinud oma töö . Paljudel olid kaasas lapsed , need nõudsid vanematelt süüa , mõned nutsid ning kippusid koju . Ärevus kasvas ja haaras kõiki , usk lõi kõikuma . Isegi ühisest hommikupalvusest ei tahtnud enam miskit välja tulla . Küll võttis Tingu Liine kitarri kätte ning püüdis õdesid-vendi laulma meelitada , kuid tema sõnal polnud enam mingit mõjuvõimu . Paljud istusid süngelt oma kompsude otsas ning põrnitsesid mornilt enda ette maha . Peaaegu kõigile viirastus mahajäetud kodu , tegemata jäänud tööd ja toimetamised , sugulased ning sõbrad . Nuriseti juba päris avalikult vend Juljuse üle , kes neid siia meelitas , ise aga kes teab kuhu kadus ja tulemata jäi . Kes ta sihuke üldse oli ? Kas keegi teda lähemalt tundis ? Teadis keegi , kus ta elas ? Niisugused küsimused kerkisid inimestele suhu . Kuid keegi ei tundnud teda , ega teadnud temast midagi . Tingu Liine suur sõbranna , Mäeotsa Eva oli ta Kivinõmme külasse toonud , mees ise oli ennast vend Juljusena tutvustanud ja see oligi kõik . Kuidas küll varem keegi selle peale ei tulnud , et tema enda käest küsida , kes ta on ning kust pärit . Tingu Liine oli esimene , kes noore ja jumeka usuvenna mõjusfääri sattus ning tema eestvedamisel tulid sellega kaasa ka paljud teised . Mäeotsa Eva sai aga möödunud aastal veel teisegi sohilapse ning kadus koos oma maimukesega teadmata kuhu . Kurjad keeled teadsid sosistada , et Eva lapsesaamises olevat süüdi vaga usuvend ise . Nüüd aga seisid usklikud või usuhullustajad , nagu neid kutsuti , fakti ees , et nende suur juht ja õpetaja on neid petnud ning maha jätnud . Ei olnud Juljust ennast ega tema lubatud valget laeva . Ka maailma lõppu ei paistnud kusagilt tulevat , sest rahvas tegi endiselt põllul tööd , kuna oli parajasti kibekiire suvivilja koristamise aeg , kellelgi ei olnud mahti maailmalõpu peale mõelda . Kuid usklikud ootasid veel . Kuigi nii mõnigi võib-olla oma südames koju tagasi pöördumisele mõtles , ei tahtnud keegi esimene olla . Liiga kindlalt olid nad uskunud valge laeva tulekusse ja liiga tugevasti olid nende tunded ja mõistus selle ime võimuses , et nii korrapealt sellest lahti öelda . Kuid aeg läks , tunnid venisid päevadeks ja üksteise järel said inimesed tagasi oma kaine mõistuse . Teise päeva õhtul hakkasid esimesed usust taganejad lahkuma . Küll püüdis Tingu Liine minejaid tagasi hoida , hirmutades neid jumala püha viha ning tema õiglase kättemaksuga , kuid miski ei aidanud . Tühi kõht ning lootusetu olukord olid usust tugevamad . Terve öö otsa toimus laagris liikumine . Sedamööda , kuidas keegi oma südames suutis usuga lõpuarvet teha , lahkuti teistega jumalaga jätmata . Kolmanda päeva hommikuks olid järele jäänud ainult kõik kolm lapsetapjat , Raiesmiku Luise ja Hilda ning Laiatüki Salme , Putkala Loona ning Tingude abielupaar . Keskhommiku paiku lahkusid ka tüdrukud , ilma et oleksid mahajääjate poole pilkugi heitnud . Lõpuks ei suutnud ka Putkala Loona ennast enam pidada , ehkki ta lakkamatult vend Juljuse kallistustele mõtles ning temaga veedetud ööd laudalakas lõhnavatel heintel meenutas . " Mul jäi pesu likku , " lausus ta lõuna paiku nagu vabanduseks ja vältis Liine pilku , kes kössitõmbunult oma pampude otsas kükitas . " Ehk on juba lõhna juurde tõmmanud . Lähen õite vaatan korraks . Maa see mul siis tagasi tulla ei ole , kui peaks midagi märgata olema . " Ning Loona kohmitses minema . Tingu Liine aga istus alistunult edasi , sest tema usk oli kõige tugevam ega löönud likku unustatud pesu pärast kõikuma , nii nagu Putkala Loonal . Johannes kõndis rahutult muistse hiie põliste tammede all , käed küünarpeadeni püksitaskus , ning uuris vahetevahel pilvevinesse kiskuvat taevast , nagu ootaks ta ikka veel valge laeva tulekut ennustavaid taevamärke . Et oma usus kinnitust saada , võttis Liine kompsude vahelt lõhkise kaanega kitarri ning laulis , mänguriista keeltel sõrmitsedes : " Vaat , Jehoova on rääkinud nüüd , et ta karistab pattu ja süüd . Ei te kuule ta häält , ega paranda meelt , vaat nüüd hukka te lähete kõik . " Laulusalmi viimased read laulis Liine oma kriiskaval häälel eriti valjusti , sest millegipärast kippus praegu kuri tema meelt ja mõistust kiusama . Kuidagi imeselgesti meenus talle selle kitarri saamise lugu . Aasta tagasi oli vend Juljus tolle mänguriista Liinele kinkinud . Vend Juljus oli mustajuhti jumekas mees ja tahtmatult võrdles Liine teda veel praegugi oma Johannesega , kel polnud ei tegu ega nägu . Selle uljaspeaga ta siis oligi Rattapõllu mäelt kuusetihnikust riisikaid käinud otsimas . Liine astus , korvikene näpuotsas , tagapool , vend Juljus sammus aga kätega teravaid kuuseoksi laiali ajades ees , et Liinel oleks hõlpsam liikuda , sest riisikaid oli nii armetult vähe ning kuusetihnik muutus kord-korralt aina tihedamaks ja tihedamaks , nii et vend Juljus pidi tihtipeale puhkama ja edasiminemiseks jõudu koguma . Lõpuks väsisid mõlemad , nii õde Liine kui ka vend Juljus , ja istusid imeväärselt pehmele samblale puhkama . Kuid siis juhtus , et kuri tuli kiusama , nagu oleks ta väsinud riisikaotsijaid seal kuusetihnikus rohelisel vaibal just oodanudki . Kõigepealt sai see punaste lõugadega sarviline vend Juljuse oma võimusesse ja alles siis asus ta õde Liinet ründama , et tema jumalakartlikku meelt ja kombelist südant kõigutada ning patuteele ahvatleda . Küll püüdis vaga naisterahvas oma meeltest ja ihust salakavalaid saatanaid eemale tõrjuda , kuid lõpuks väsis selles raskes heitluses temagi ning nõdraks löönud liha võttis kurjavaimu keelitusi kuulda . Viimasel silmapilgul hüüdis Liine veel korraks suures ahastuses kõigevägevamat appi , et see teda kurja küüsist päästaks , kuid asjata , sest jumal oli kaugel , vend Juljus aga , otsast otsani saatanlikku väge ja võimust täis , nii ohtlikult lähedal , ning pattulangemine oli vältimatu . Vend Juljus aga sõtkus hoolimatult Tingu Liine surutõrres viinamarju , et seal sees vein viha võtaks ja käärima hakkaks . Riisikate asemel korjasid nad lõpuks ainult pisut punapilvikuid korvi põhja , et Johannes , kes kodus pannil rasvast seapekki riisikasousti jaoks kõrvetas , õhkagi aru ei saaks . Et armastusepattu jumala ees lunastada , võttis vend Juljus õhtul kitarri kätte ning laulis : " Kadunud lapsuke , tule , ükski ei põlga sind . Kodus sind ootab , oh tule , armastav isa rind . Tule , tule , tule koju nüüd , tule , tule , unustud su süüd . " Vend Juljusega ühines ka Liine , kes tundis ennast jumala kümnest käsust üleastumises samuti süüdlasena . Alles siis , kui mustapäine ning jumekas vend viimase laulu ajal : " Paradiis , paradiis , imeilu ja armastust täis , rõõmuga ootan ma , millal saan sinu sees elama , " sedavõrd ära väsis , et norskama hakkas , katkestas ka Liine laulmise ning läks talle magamisaset korda seadma . Kui aga usuvend mõne päeva pärast Tingult lahkus , et ka naaberkülade usklike hingi oma salviva sõnaga värskendada , ulatas ta Liinele tolle lõhkise kaanega kitarri ning lausus : " Võta see – ja kui kuri kiusama kipub , mängi tema peal " Kadunud lapsuke ... " ja sa tunned , kuidas jumal sulle kõik andestab . " Selliseid mõtteid mõlgutas Tingu Liine , kui ta keset muistset hiit Malla mõisa poole viiva maantee ääres oma kompsude otsas kükitas ning juba kolmandat päeva asjatult valget laeva ootas . Alles vastu õhtut , kui viimane kaasavõetud toidunatuke söödud oli ja taevas juba üleni pilvevinasse kiskus , tõusis Liine oma kompsude otsast , upitas koti selga ning lausus : " Näe kui mustad pilved taevas , hakkab vist sadama . " – " Hakkab vist jah , " arvas Johannes , võttis samuti pambu õlale ning mõlemad abielupooled seadsid sammud üksmeelselt kodu poole . Tingude abielupaar leidis eest tühja maja , nagu oleks mingi hävitav jõud sealt üle käinud ning kõik kaasa viinud . Alles nüüd märkas Liine seda . Kuid tühi kõht sundis tegutsema . Majas ei leidunud midagi , mida hamba alla panna . Johannes oli morn ja saatis Liine poole hävitavaid pilke . Et ta ka nii tobe oli ja sellele naisenärakale nii kergekäeliselt järele andis ! Oleks ikka pidanud Puniku Vainu Manni juurde viima , oleks piimgi majas . Nüüd pole aga midagi muud peale kartulipõllu , või kupeldas Liine sellegi naabritele maha ning toppis saadud raha selle ilmahulguse Juljuse persse . Johannesel oli ainult mõni kroon raha hinge taga . Need olid ta suutnud Liine kotist näpata , kui see arulagedana siin enne ringi jooksis ja kogu varanduse vennakesele kurku toppis . Oleks pidanud ta kuradi ikka siis kohe minema kihutama , kui ta Liinega laudalakas heinavirnas ameles , ja naiselegi põhjalikuma keretäie andma , nii et usk hommikuse uduna oleks haihtunud . Nüüd oli aga hilja sellele mõelda ja Johannes tõttas poodi , et sealt kõige hädavajalikumat söögipoolist osta . Naise aga käsutas aeda värsket kartulit võtma . Putkala Loona jõudis koju surmani väsinuna . Mõtted , mida ta koduteel heietas , ei olnud just lõbusad . Ta kujutas juba ette , millise näo Jaan teeb , kui ta praegu ootamatult uksest sisse astub . Teiste üle irvitada ja parastada tema mees juba oskab . Selles asjas ei saa vist keegi tema vastu . Millise pettumuse ikkagi see vend Juljus kõigile usklikele valmistas ! Õnn , et Jaan varandusest midagi müüa ei lasknud . Nüüd on vähemalt seegi kõik alles . Tingu Liinel on aga neli paljast seina ees , kui ta ükskord tagasi jõuab . Paras talle ! Tema kuradi peibutus see ongi , et kõik nagu lollid , keel vesti peal , sinna Hiie mäele kokku jooksid . Ei oleks see vend Juljus üksinda midagi suutnud , kui Tingu Liine nagu kutsikas kõrval poleks haukunud . Ise vahtis usuvennale otsa , silmad põlesid peas , aga kui vend tema ümbert kinni võttis , siis vedas suumulgu kõveraks ja susises vihast . Niisugune vanamooritüügas ! Leegutagu nüüd , kitarr kaenlas , tühjas toas . Ja Leena parastas kuis oskas . Tülpinult astus ta õue ja tahtis tuppa minna , kuid uks oli kinni . Loona koputas aknale . Sees kolistas keegi . Kostsid sammud ja Jaan küsis pahaselt : " Kes seal on ? " – " Mina , Loona , sinu naine . " – " Ära mögise ! Pole sa mingi Loona . Minu naine lendas juba kaks päeva tagasi valge laevaga taevasse . Sina oled kuradi poolt saadetud võõras naine , tee et sa kaod siit . " – " Kas sa siis häälest ei tunne . Lolliks oled läinud või ? " – " Kasi minema ! Mina ei lase ühtegi võõrast naist sisse . " Ning Jaan virutas südametäiega köögiukse kolksti kinni . Loona ei teadnud , mida teha . Ütle , kus on lollakas praegu . Ei tunne oma naist häälest ära . Ning Loona koputas aknale . " Lase sisse ! Mis sa tobe ometi mängid ! Mul on kõht tühi . Tee kohe lahti ! " – " Käi minema , kuradi käsilane ! Ära tule mind peibutama . Minu naine on taevas ! " hüüdis mees toast vastu . Kuidas ka Loona meest ei palunud , ei teinud Jaan temast enam väljagi . Veel tükk aega nuttis Loona väljas ning kloppis vaheldumisi küll uksele , küll aknale ja palus , et mees ta tuppa laseks , kuid asjata . Jaan ei suvatsenud naisele enam vastatagi . Nälginud ning surmani väsinud Loonal ei jäänud lõpuks muud üle , kui puges laudalakka heintesse ja katsus uinuda . Ehk on mehel hommikul aru pähe tagasi tulnud ja kui Jaan tööle läheb , küllap ta siis ehk tuppagi saab . Kui päike tõusis ja pääsukesed räästa all sidistama hakkasid , ronis Loona lakast alla , võttis lüpsiku aiateibast ja läks lauta lehma lüpsma , et sooja piimaga nälga ning janu kustutada . Natukese aja pärast tuli ka Jaan , jäi laudauksele seisma ning vaatas lehma all kükitavat naist pilkavalt . " Mida see võõras naine siin minu lehma all köögutab ? Oma naine lendas usuvennaga taevasse , küllap on seal juba kusagil palmipuude vilus kaelakuti – ja kohe ka võõras naine platsis ning juba lehma all . Trügid võib-olla voodisse ka veel ? " Loona ei teinud mehe pilkamisest väljagi , vaid istus lehma all niikaua , kui see lüpstud sai . Siis kurnas kaevu ääres piima ning viis Kirjaku heinamaale köide – ja alles siis astus tuppa . " No kuidas seal paradiisis siis oli ka ? Lõbu laialt , mis ? Kas usuvennal oli see asi taevas magusam kui maa peal ? Või ei käinud sa üldse seal ? Oled ehk liiga läbi tõmmatud . Peetrus ei võtnud enam vastu . Tuleb välja , et Tingu Liinel on see koht ikka sinu omast etem , kui teda vastu võeti ja sind nii kähku tagasi saadeti . Või jäid ehk oma minekuga hiljaks , viitsid kalli vennakesega maa peal liiga kaua aega ja vagade õekeste jagu sai enne sind täis . " Jaan põrnitses naist vihaste silmadega . Loona ei julgenud mehele midagi vastu öelda , sest ta teadis , et kui ta nüüd suu paotab , hakkab püksirihm välkuma . " Küll kuluks sulle , kuradile , praegu tubli keretäis ära , nii et perse tolmab . Kus mul pühitsetud neitsi väljas ! Aga olgu , seekord jääd ilma nahatäieta . Aga pea seda meeles , kui ma üks kord veel märkan , et sa öösi küla mööda ringi uhad , saad tänase maotäie topelt kätte ning siis ära sa minu juures enam oma nägu näita . Pole sa ainuke naine maailmas , kelle ees ma palvetama peaksin . Võid minna selle juurde , kellel minu omast parem on . " Jaan tõusis ning läks tööle , Loona aga otsis , mida hamba alla panna , et siis voodis ennast korralikult välja magada . Järgmisel hommikul teatas Liine , et läheb vend Juljust otsima . Temale jäänud meelde , et kallis usuvend maininud kord oma jutu sees nagu poolkogemata mingit Kutsala küla seal Malla kandis või veelgi kaugemal . Sinna siis vaga õde nüüd tõttaski , et vend üles otsida ning temalt aru pärida , mida niisugune asi pidi tähendama . Ehk on tal veel usklikelt kogutud rahagi vennastekogudusele üle andmata , saab ehk tagasi . Johannes ei lausunud sõnagi , kuna ta oli harjunud varemgi vait olema , kui Liinele mingi idee pähe turgatas , tuli sellest siis kasu või kahju . Praegu aga oleks ta võinud naisele ilmeksimatult öelda , et see kõik on asjata . Kuid olgu , las käib ära , siis ei saa ta hiljem mehele midagi ette heita . Süngena läks Liine teele , veel süngemana tuli ta paari päeva pärast tagasi . Kutsala külas , mille ta kerge vaevaga üles leidis , ei teadnud keegi midagi vend Juljusest . Seal kandis liikunud küll ringi keegi noortvõitu mustajuhti usuvend , tervist ja jõudu otsast otsani täis , ning kuulutanud usklikele nii viimsepäeva kui ka valge laeva tulekut . Noor ja ilus nainegi olnud tal kahe lapsega kaasas . Aga kas ta seesama palvevend oli , kes Kivinõmme külas uut usku kuulutas , seda ei teadnud keegi . Ka Kutsala õed-vennad käinud Malla mõisa lähedal Hiie mäel valget laeva ootamas ning tulnud samuti pika ninaga sülitades ja vandudes tagasi . Ja niisama ruttu kui nad vend Joosepi misjonitöö läbi nägijaiks said , niisama ruttu jätnud nad ka kalli venna armuõpetuse maha ning tulnud usust taganenult oma kodudesse tagasi . Enne minekut korraldanud vend Joosep suure ja võimsa palvetunni , kus lasknud kõik õed ja vennad alasti kiskuda ning valinud endale kõige nägusama noore naise välja , kellega märkamatult kusagile tallilakka ära kadunud . Nagu Kivinõmme külaski müünud usklikud ka Kutsala kandis oma varandused maha ning kinkinud raha vennastekogudusele , et see neile selle eest valge laeva taevasse purjetamiseks saadaks . Kõik klappis . Täpselt nii nagu Kivinõmme külaski . Ka Kutsalas andnud jumal oma sõrmega märku , et viimnepäev ja valge laev on tulemas . Üheaegselt koos vend Joosepiga kadunud Kutsalast ka tema noor naine kahe lapsega . Tingu Liine tuli Kutsalast sama targalt tagasi , nagu ta sinna oli läinudki . Ainult üks asi oli talle ja ka kõigile teistele selge . Vend Juljus oli läbi ja lõhki suli ning oli lihtsate külainimeste kergeusklikkust kurjasti kasutanud . Ta oli neid otse häbiväärselt haneks tõmmanud . Õde Eva ei olnud keegi muu kui tema naine , kelle ta Kivinõmmele alguses nagu söödaks ette saatis ja hiljem ise järele tuli . Ja usklike käest kogutud raha ei andnud ta mingile kogudusele , vaid pistis lihtsalt oma tasku ning laskis siis koos naise ja lastega jalga . Kui Liine järgmisel hommikul pliidi alla tuld hakkas tegema , võttis ta nurgast vend Juljuse kingitud lõhkise kitarri , andis sellele kirvega paku otsas hea opaka , nii et ainult mänguriista kael Liinele pihku jäi , pistis selle pliidi alla ning torkas tikuga tule otsa . " Mis sa nüüd teed ! " jahmus Johannes . " Tuld teen pliidi alla , kas sa ei näe , " oli lühike vastus . " Kitarriga siis . " – " Jah , ei tea kellele seda enam vaja on . " See oli viimane , mida Tingude abielupaar vend Juljusest ja tema armuõpetusest omavahel rääkisid . Johannes läks aga mõne päeva pärast koos Putkala Jaaniga metsa puid lõikama , et kuidagimoodi ära elada . Alles tükk aega hiljem lobises Umboja Juku teistele Kivinõmme poistele , et vend Juljus andnud talle raha ning lasknud lõuatäit paar-kolm kärakatki rüübata , viinud ta seejärel Tõnu-Hansu tühja masinarehe laele ja õpetanud , mida seal teha tuleb . Tema tahtnud aga pisut nalja teha ning näidanud oksaaugust sõrme asemel õdedele ja vendadele oma meesterahva riista . Kust nemad aru saavad , mõelnud ta endamisi . Nii siis ka juhtuski . Oksaauk laua sees olnud küll pisut kitsavõitu ja tema näinud tükk aega vaeva , enne kui jõudis oma asja sealt läbi toppida . Äratirimisega olnud aga hoopis halvem lugu , sest millegipärast tundunud ava pärast veelgi ahtam kui enne ning ta kriimustanud oma riista august läbi vedamisega kõvasti ära . Poisid hirnusid seepeale naerda nagu noored täkud ning ei hoidnud oma keelt hammaste taga , nii et uudis kandus ka asjaosaliste endi kõrvu . Ja nõnda sai siis lõpuks Tingu Liinegi teada , mis imelik lugu oli seal masinarehes selle jumala sõrmega , mis nii väga meenutas meesterahva sõrmest hoopis vängemat riistapuud . Pärast mardipäeva , kui külmaks läks ja lumi maha tuli , kolis Manda linna . Kuigi ta Haraldiga juba suvest saadik suhtles , ei mõelnud ta selle vahekorraga midagi enamat , vaid ta mõtles sellele nagu suveromantikale . Haraldil oli aga Manda mineku pärast okas südames . Lihtsa ja tahumatu mehena , kes harva oma tundeid tüdrukute vastu sügavamalt analüüsib , ei tahtnud ta endale tunnistada , et see oli armastus , kuid siiski oli see midagi enamat kui vaid tavaline pidev enda rahuldamine mõne naise juures . Kui ta Manda ärasõidupäeva hommikul ärklitoast lahkuma hakkas , ütles ta peretütrega jumalaga jättes : " Ma mõtlesin , et ega sa tänavu talveks linna ei lähegi . " – " Miks sa nii arvasid ? " – " Ma ei tea seda isegi , aga tuli kord nagu niisugune mõte pähe . " – " Ei , Harald . Meie suvine vahekord ei muuda elus midagi ja ära loo sinagi endale asjatult mingeid illusioone . Mina lähen ka tänavu sügisel linna ja tulen võib-olla alles kevadel , kui Umboja kaldas toomingad õitsevad . Olengi tänavu kauaks jäänud . Varematel aastatel olin sel ajal juba ära sõitnud . " – " Nii et meie ei kohtu siis terve talve jooksul ? " küsis Harald . " Tõenäone , et mitte . Ja üldse – nii nagu tänavu suvel võib-olla mitte kunagi enam . See oli vaid selle suve romantika . Ma loodan ikka veel kasulikule abielule ja ka sinul oleks aeg . " – " Aga meie kahekesi ? " – " Ei , Harald . See ei tule kõne allagi . Olen aus , kui ütlen , et korraks tõesti vilksatas mul niisugune mõte läbi pea , kuid asja põhjalikumalt kaaludes jätsin ta sinnapaika . Tutvus ja vahekord sinuga oli vaid selle suve romantika , nagu ma juba ütlesin . Võta sinagi seda sellena . " – " Ja polegi midagi enamat ? " – " On . Kuid see ei muuda asja . " – " Kas sa siis Allika perenaiseks või koguni peremeheks hakata ei kavatsegi ? " – " Võib-olla kavatsen ka , kui muud üle ei jää . Aga esialgu ma sellest veel ei unista . See on lõpuvariant , kui kõik muud teed juba kinni on . " – " Aga Allika ? Isa ootab talle peremeest . " – " Kindlasti . Kuid sind ta vaevalt selles rollis näha tahab . " – " Aga kui muu miski ei aita ? Ei usu , et ta talu võõraste kätte laseb minna . " Manda vaikis tükk aega , nagu mõtleks ta millegi üle järele , siis küsis : " Ütle , Harald , kas sa sellepärast minu juurde tulidki , et minu kaudu Allika talu kätte saada ? " – " Ei . Alguses mul seda mõtet küll ei olnud . See tuli hiljem . " – " Siis ikkagi . Ja mina loll mõtlesin , et sa sellepärast tulid , et sa mind armastad . Nii et ma olin sulle ainult abiventiiliks . " – " Ei , see ei ole päris õige . Ma ju ütlesin , et see mõte tuli hiljem . Olen aus , võid mind uskuda . " – " Usun . Ma ei kahtle sinu sõnade siiruses , kuid ikkagi jääb seda kuuldes meie suveromantikale mingi ebameeldiv kõrvalmaik juurde . Armastus peaks minu arust olema täiesti omakasupüüdmatu , ilma igasuguste kõrvalkaalutlusteta ; see ei tunnista mingisuguseid seisuste vaheseinu ega varanduslikku ebavõrdsuse ületamatut barjääri . " – " Seda arvan minagi , kuid mulle tundub , et teie siin Allikal mõtlete teisiti ! " – " Võib-olla tõesti ! Isa ja ema kindlasti , ning eks mullegi ole nendelt midagi külge hakanud . Minu praeguse tutvusringkonna moodustavad ju ikkagi minu klassikaaslased ning nende perekonnaliikmed . Enamasti on nad kõik linnast ja haritud või vähemalt varandusega inimesed . Ära solvu , aga ma ei saa sinuga koos nende hulka minna . Ennekõike sinul endal on ebamugav . Ma kardan , et sa ei harjuks nendega mitte kunagi . " Harald tõusis ning hakkas riidesse kohmitsema . " Kuhu sa lähed ? " küsis Manda , kui tükk aega riietuvat noormeest oli vaadelnud . " Ära lähen . " – " Miks ? " – " Ma ei taha enam siin olla . " – " Kas sa mind siis natukenegi ei armasta ? " – " Milleks sul seda vaja teada on ? " – " Iga naine , kes mehega voodisse läheb , tahab seda teada , miks mees tema juurde tuleb , kas puhtast suguihast või sellepärast , et ta naist armastab . " – " Mis tähtsust sel praegu on ! Lõpptulemus on üks ja sama . " – " Ei ole . Kui naine andub mehele , kes teda ei armasta , vaid ainult ennast naise juures rahuldamas käib , on see solvav . Naine peab iga kord mehele andudes osakese endast ära andma , saamata midagi vastu . Armastav mees anab aga ka naisele midagi . " Manda tõusis voodist , heitis käed ümber Haraldi kaela ning vaatas talle silma . " Ma ei taha , et me lahkuksime vaenlastena . Sa oled mulle siiski esimene mees , kelle vastu ma midagi tundsin . Sinu kaudu tunnetasin ma esmakordselt , et ma olen naine . Kuid siiski on parem , kui sa mind unustaksid ega mõtleks mulle hiljem kunagi enam . Püüan teha sedasama . " – " Miks ? Unustatakse seda , mida või keda tahetakse unustada . Kuid mina ei taha , et sa mul meelest lähed . " – " Tead , Harald , ma olen liiga noor , et sinuga abielluda . Ma olen veel rahutu ja uudishimulik . Mulle võivad hakata meeldima veel paljud mehed . Naised on kord juba niisugused . Mulle oleks see võib-olla koormav , et ma pean leppima juba nii noorelt ainult ühe mehega . Võib-olla ei suuda sa minu hingeelu praegu mõista . Sa oled seadnud endale eesmärgiks kätte saada Allika talu koos minuga kui meeldiva paratamatusega . Kui peretütreks saaks keegi teine , vahetaksid sa minu tema vastu ilma kõhklemata välja , sest Allika on sulle number üks , abiventiil aga number kaks , seega tema praegune peretütar alles teisel kohal . Ja nüüd võta oma tunded minu vastu kontrollimisele ning sa leiad , et mul on õigus . " Manda vaikis , ja kui Harald midagi ei vastanud , jätkas ta uuesti : " Ma tahan eeloleva talve jooksul selgusele jõuda , mis minust edaspidi saab . Ühesõnaga – tahan oma saatuse üle ise otsustada , mitte lasta seda teistel teha ega ennast ka juhuse kätte anda . Ja kui ma tõesti leian , et sina oled see õige , otsin su ise üles . " – " Ega sa ometi ei taha öelda , et pean sind kannatlikult ootama , kuni sa oma sarved maha oled jooksnud ja sind siis kahel käel vastu võtma , nagu isa oma kadunud poega . " – " Ei , seda ma küll ei nõua . Ela kuidas tahad , suhtle , kellega tahad – ja kui leiad mõne teise naise , kes sulle minust kallim on , abiellu temaga . Kõigepealt aga viska Allika talu peast , sest see segab erapooletut otsustamist ning segab ka armastust . Minu arvates on abiellumise juures ikkagi kõige tähtsamal kohal vastastikused tunded . " – " Kas see käib ainult minu kohta ? " – " Ei , ka minu kohta ja üldse kõige kohta . " – " Aga miks sa siis ütlesid , et sina kuulud kõrgemasse , haritud ja varandusega inimeste hulka , kuhu mina ei sünni . Järelikult ei ole ka sul endal armastus esimesel kohal , vaid kusagil teisel või koguni kolmandal kõrgusastmel . " – " Sa said minust siiski pisut valesti aru . Ma ütlesin , et kui ma sinust kallimat ei leia , olgu ta siis nii haritud ja rikas kui tahes , tulen sinu juurde tagasi . Tee sinagi sedasama . Kui leiad naise , kes minust armsam on , abiellu temaga , kui ei , jää mind ootama . " Harald lahkus raske südamega . Manda sõnad panid ta oma tunnete üle juurdlema . Kas ta tõesti mõtles Allika talule rohkem kui tema täisverelisele pärijale ? Võimalik küll . Sel juhul oli Mandal tõepoolest õigus , kui ta ennast tema abiventiiliks nimetas . Niisugune roll ei oleks ka temale endale kogunisti meeldinud . Kuidas ta ütleski – meeldiv paratamatus . Allika talu koos meeldiva paratamatusega ! Ja Harald otsustas sellele mitte enam mõelda . Milleks luua illusioone ning ennast ilmaaegu piinata . Eks näe , mis tulevik toob . Kuid Allikalt ära minna ta esialgu küll ei kavatse . Kuigi Tereese oma suhteid vend Juljusega salajas hoidis , teati sellest külas ometi varsti rääkida . Õllepoe Leontiine , kes kõik uudised nagu lennult tabas , käis Vaherpõllul ja rääkis Ann-Leenale , et umbes nädalat paar tagasi , kui tema koiduajal õues asjal käis , läks Tereese nende värava tagant mööda kodu poole. Tema kükitanud sõstrapõõsaste vahele maha ja vahtinud kohe päris lähedalt . Tereese olnud silmist plass ning taarutanud vaevaliselt edasi , nagu oleks tal okastraat kõhus soolikate vahel . Ja kui ta siis Ann-Leena käest kuulis , et Tereese tõesti juba paar nädalat nii haige on , et laudalakast mitte allagi ei tule ega söömatolmu suhu ei võta , nagu Vaherpõllu perenaine kinnitas , tegi Leontiine enda arvates väga targa järelduse : Tereese käis Täkukalda Sohvi juures aborti tegemas , sest sealtpoolt ta just tuli ja väljanägemine oli tal ka niisugune , et tüdrukul pidi ilmselgelt mingi viga küljes olema . Nii ei jäänud miski saladuseks , mis vend Juljusega ja tema jumaliku armuga seotud , sest vanasõna ütleb : kus tegijaid , seal nägijaid . Pajapõllu Leena , kes eluaeg naabrite tähelepanekute järgi hommikuti kaua armastas magada , olnud sel saatuslikul puhteajal , kui Tereese vend Juljusega kodutee jalge alt kaotas ning Pajapõllu heinaküüni sattus , just üleval ning rinnutanud avatud aknal , kuna tal ajanud palava kambri tõttu tuska üles , ning näinud , kui Vaherpõllu Tereese kellegi meesterahva seltsis nende heinaküünist välja ronis . Meesterahvast ta hästi ei tundnud , sest see läinud Mäerahva mäest alla külasse . Tereese aga luhvinud nende aia tagant mööda üle jõe Vaherpõllu poole . Niisugust uudist ei võinud Leena kuidagi ainult enda teada pidada , vaid rääkis sellest kõigile , kes ainult viitsis kuulata . Ja nõnda siis teadsidki Kivinõmmel varsti kõik , et Vaherpõllu Tereese käinud Tingu Liine kambrites palumise ja laulmise asemel hoopis usuvennaga trehvamas ning olevat palvevennakesest ära jäänud ja nüüd lasknud Täkukalda Sohvi juures aborti teha , et vana Ann-Leena asjale jälile ei saaks . Maie kaudu sai sellest teada ka Tereese ise . See aina suurendas vastikustunnet iseenda , kodu ja kogu ümbruse vastu ning ta hakkas ennast mõttes kodunt põgenemiseks ette valmistama . Ühel õhtul , kui kõik teised juba magasid , tõusis Tereese tasahilju voodist ning otsis endale kõige hädavajalikumad riidehilbud kokku ja sidus kompsu . Siis hiilis ta vaikselt uksest välja ning läks üle allika Tagavälja liivaaugu kaldale . Seal istus ta lamedale kivile ja käis mõttes läbi kogu oma kurva ja rõõmutu lapsepõlve . Kuidas ta ka oma mälestustes ei sorinud , ei leidnud ta sealt muud kui ainult vihkamist , alandusi ja solvanguid . Kohtumised naabri Villemiga olid nagu punased niidikesed hallis ja ilmetus lapsepõlveaastate kangas . Kui palju oli ta omal nahal tunda saanud ema vihisevat vemmalt , vanemate õdede ja vendade vihahoos antud rusika- ja jalahoope , kui palju õelaid pilke ning jämedaid sõnu . Kõigile jäi ta ette , kõigile oli ta alatasa tülikaks , ebameeldivaks paratamatuseks . Kuidas oli ta unistanud täisealiseks saamisest , et siis ehk vabaneb ta ometi kord teiste põlu alt , kuid paraku näitas aeg , et see ei olnud nii . Põlgus ja vihkamine jäid ikkagi , kuigi teda lausa enam ei löödud ega lükatud . See paistis õelatest pilkudest , riivavatest sõnadest ja isegi sellest , kuidas temast kõrvale hoiduti . Ei läinud päeva mööda , kus keegi teda mõne ebameeldiva märkusega ei torganud . Alles mõni aeg tagasi küsis Leo laial irvitusel : " Noh , Kusti ! Kuidas siis usuvennaga heinaküünis oli ka ? Oli täkku täis küll või jäi omadega jänni ? Sa ehk nõudsid liiga palju ? " Leo inetud sõnad lajatasid nagu piitsahoobid Tereesele näkku , kuid ta tegi , nagu ei kuulekski neid . Lapsest saadik oli ta sellega harjunud , et keegi teda alatasa solvas . Seepärast tahtiski ta siit ära , võõraste inimeste hulka , kus keegi tema päritolust midagi ei teadnud . Ainult Tagavälja Villemile ja Maiele võis ta mõelda ilma vastikustundeta . Ainult need kaks olid inimesed , kes teda niimoodi kohtlesid , et see polnud alandav . Kuidas ta oleks tahtnud elada avala hingega , elust rõõmu tunda , lindudega koos laulda ja lõõritada , nii nagu Villem seda tegi . Kuid siin , Vaherpõllul pidi ta vaikima , langetatud pilguga kõndima , suu kinni hoidma ja enda ette põrnitsema . Rõõmu ja lustakat meelt siin ei tuntud . Siin oli kõik keelatud , mis elule pisutki erksamat värvi oleks võinud anda . Ja mida vanemaks Tereese sai , seda rohkem hakkas niisugune sünge meeleolu teda rõhuma . Ja mitte üksi teda , vaid ka teisigi õdesid , sest miks nad muidu Vaherpõllult põgenesid , nagu oleks neil siin kitsas . Kodu rõhus neid kõiki nagu luupainaja , vaevas ära , võttis elurõõmu ja töötahte . Ehk on maailmas parem ja inimesedki teisemad , mitte nii õelad ja hoolimatud kui siin , Vaherpõllul . Tereese libistas pilgu üle hämaruses vaevumärgatava rohtunud liivaaugu , kus kunagi asus Villemi ehitatud talu karjakoplite ning õunaaiaga . Jaa , see kõik oli , nii nagu oli Villemgi oma simli ning linavalgete juuste ja helesiniste silmadega . Praegu oli see juba minevik , ainuke , mida maksis lapsepõlvest meenutada . Selle minevikuga tuligi ta siia hüvasti jätma , sest olevikuks ja tulevikuks seda minevikukillukest muuta polnud enam võimalik . Oma kergemeelsusest oli ta selle võimaluse käest ära andnud , igavesti võimatuks teinud . Tereese ohkas ja tõusis . Allikas sulises tasa ja eemalt kostis jõe monotoonne kohin . Niiske muld ja langenud surnud lehed levitasid sügisele omaseid lõhnu ning tuletasid meelde matuseid . Ja Tereese arvates kandis temagi praegu kogu oma lapsepõlve ja noorusaja kannatused ning mured , soovid ja igatsused olematusse , kalmistule , kuhu ei püstitata risti ega viida lilli . Sellele mälestustekalmistule tullakse tagasi vaid mõttes , siis , kui hing on valus ja elu kogu oma raskusega rüsinal peale vajub . Siiamaani oli elu teda ainult vajutanud , maad ligi rõhunud , ja et sellest ometi kord vabaneda , otsustaski ta homme hommikul kodust lahkuda , ilma teistele ütlemata , ilma jumalaga jätmata , nii nagu seda Aliide ja Elviira olid teinud . Ta ei tahtnud hüvastijätul emale ega isale silma vaadates kätt ulatada . Idataevas hakkas ahetama ja toas muutus nii valgeks , et võis juba ilma lampi läitmata hädapärast ringi liikuda . Tereese kohmitses enda riidesse , võttis õhtul voodi alla peidetud riidekompsu käe otsa ning hiilis kikivarvul toast välja . Korraks heitis ta veel pilgu magava Maie kõhnale kahvatule näole . Vaene Maie . Nii õrn ja abitu ! Kuidas tema küll elust niimoodi läbi suudab minna , et teised teda puruks ei talla . Köögis lõikas Tereese leiva küljest paar viilakat , määris võid peale ning pistis mantlitasku , et kohe esimesel päeval mitte tühja kõhtu kannatada . Ta oli üksainus kord oma elus Rakvere linnas käinud , Tallinnas aga mitte kordagi . Tal polnud aimugi , mis teda seal ees võiks oodata . Ainuke lootus oli , et otsib Elviira üles ning peatub tema juures , kuni mingit tööd leiab . Oma koledast haigusest pärast Täkukalda Sohvi juures käimist oli ta juba ammu jagu saanud ning tundis ennast taas täiesti terve ja elujõulisena . Vaherpõllu tumeda kuusiku vahel meenus Tereesele järsku kunagine vahejuhtum jaanitulel , kust Leo ta jõhkralt ja hoolimatult minema kihutas . See alandamine sööbis talle niivõrd sügavale hinge , et sellele mõeldes veel praegugi valus hakkas . Siis jooksis ta võõraste inimeste irvitavate pilkude alt koju , kust lootis leida kaitset ja varju , nüüd põgeneb ta kodunt nendesamade võõraste inimeste juurde tagasi , et nende sekka märkamatult ära kaduda ja nende hulgas rahulikult ning tähelepandamatult elada . Tereese seisatas . Jah , needsamad majesteetlikud jämedad kuused , seesama roheline samblavaip tillukeste jänesekapsastega , nagu tol jaaniõhtul . Tundus , et midagi polnud selle ajaga muutunud . Kõik oli nii nagu aastate eest . Ainult tema ise polnud enam see hella ja tundliku hingega laps , kes tookord näo samblasse peitis ja valusaid solvumispisaraid valas . Kuigi ta siis juba kaasinimeste õelust ja jõhkrust tunnetas , oli ta hing siis veel puhas ja siiras , sellele ei olnud kogunenud veel musta kõntsa ning saasta , mis südame kõvaks ja kalgiks tegi . Siis muutis iga soojast südamest lausutud sõna meele hardaks ning pani hinges helisema kõige puhtamad ja ilusamad tundekeeled . Siis suutis ta teistele nende hoolimatu ja jõhkra käitumise vahetevahel isegi andestada , nüüd enam mitte . Sellepärast ongi tal kodunt minek nõnda kerge , et siia enam midagi maha pole jäämas . Ainult Tagavälja Villem oma simli , valgete juuste ja helesiniste silmadega ning peenikese lauluhäälega , mis oli niisama puhas nagu metsvindi rõõmus sillerdamine allikaäärses lepa- ja toomingavõsas , jäi maha . Need lauluviisid on igaveseks talletatud rohtunud liivaauku nende ühise talumajapidamise kollasesse liivarüppe . Tarvitseb nendele ainult mõelda ja juba nad helisevadki kogu oma kirkas puhtuses . Jah , kui siia üldse midagi maha jääb , mille pärast maksab kunagi tagasi tulla , siis on see ainult Villem ja tema armastus ning kõik see , mis temaga seotud . Niisuguste mõtetega astus Tereese Kivinõmme bussipeatuse poole , et sellega Rakverre sõita , sealt aga edasi Tallinnasse .