kirjak	ilu_belials_jutt4.tasak.ela	Veiko Belials " Kuis nii ära muudetud ! " hüüdis Vanapagan imestunult . " Mul on ju leping . " " See ei maksa enam , " ütles Peetrus . A. H. Tammsaare " Põrgupõhja uus Vanapagan " " ... sa pretendeerid olema rohkem , kui sa tegelikult oled , võtad Jumala rolli , aga tegelikult oled lihtsalt üks jumal . " " Siis süüdistate te mind selles , et ma olen niisugune , nagu ma olen . Aga mina ei ole ennast teind selliseks , nagu ma olen ! Mis mina olen teind , olen ma teind nii hästi , kui suutsin . " Jaan Kaplinski " Silm " Oli hingedepäev . Nagu igal aastal , tuli seegi kord kaaluda , kes kuhu kuulub . Jumal ohkas . Ta teadis kaalumatagi , milline on tulemus . Niikaua kui ta mäletas , oli see alati ühesugune olnud . See hakkas juba üksluiseks muutuma . Ta mõtles veidi ja vajutas siis kommutaatori nuppu . " Saada ta sisse , " sõnas ta , kui Peetruse häält kuulis . " Ma võtan ta nüüd vastu . " Ukse juures kärgatas ning tekkinud suitsupilvest astus välja elegantne , kuid väga kõhn mustas sabakuues härrasmees . Kavalad mustad silmad särasid ta laipkahvatus näos , korallpunastel huultel mängles kerge irooniline naeratus . Ta haaras torukübara peast , paljastades peadligi kammitud ronkmustad juuksed ja kummardas teatraalselt . " Lucifer , teie teenistuses . " " Kurat ! " prahvatas Jumal võpatades . " Mitu korda ma olen öelnud , et enne koputa ! " " Vabanda , " naeratas Lucifer ja kummardas uuesti . Ta lõi kabjaga kolm korda vastu põrandat . " Muide , see kostüüm sobib Draculale palju paremini , " märkis Jumal , silmitsedes teda kriitiliselt . Lucifer heitis talle vihase pilgu , haaras oma veripunase voodriga keebi hõlmadest ja mähkis end sellesse . Kui ta mustad ( seekord mitte enam keebi , vaid suurte nahkjate tiibade ) voldid uuesti valla lõi , seisis Jumala ees Kurat — karvane ja ropp kitsesarvedega elukas , tohutu peenis nagu kolmas sarv õieli . Kollased silmad mustas näos õelalt kiiskamas , vehkis ta sabaga ja irvitas , nii et raudsed kihvad välkusid . Jumal pööras pilgu tülpinult kõrvale . Midagi porisedes kadus Kurat sinisese suitsupilve . Kui see hajus , seisis ukse juures jässakas karvakasvanud isand , vest pingul üle ümara vatsa . Kitsesarvede asemel paistsid krässus juuksepahmakast tillukesed sarvemuksud , kitsehabe oli asendunud laia musta täishabemega . Veidi kohtlasel ilmel vahtis ta Jumalale otsa . " Kuule nüüd , Vanapaganaga pole mul täna küll midagi peale hakata ! " ahastas Jumal . " Mul on tõsine jutt ! " Vanapagan kehitas õlgu ja vajus läbi põranda . Jumal ootas mõnda aega , kuid midagi ei juhtunud . Ta oli juba kannatust kaotamas , kui tugitoolist kostis köhatus . Jumal pöördus võpatades . Tugitoolis istus Saatan , must ülikond seljas ja mustad prillid ees . Ta vasaku käe väikeses sõrmes säras suur kullast sõrmus . " Lõpeta see palagan ! " lausus Jumal etteheitvalt . " Miks ? " imestas Saatan . " Ma armastan teatrit . Sina ju ka , niipalju kui ma mäletan . Sina olid ju see , kes alustas . Kõik need vagatsevad ja õpetlikud lood , kristlikud müsteeriumid ... Tjah , suurem asi lavastaja sa just polnud . Ausalt öeldes istusid need paganlikud vaatemängud , mis enne sind olid , mulle rohkem . Need olid kuidagi usutavamad , elu oli neis rohkem , vaat mis . Õnneks polnud sul püsivust ja sa jätsid lavastamise sinnapaika . Siis tulin mina ja võtsin asja üle . " " Eh , teater , teater ! " õhkas Saatan unistavalt . " Edevuse laat ! Tuhande võimaluse maa ; maa , kus kõik on võimalik . Kus kõik teevad nii , nagu mina , lavastaja , ütlen ! Tead , milline oli minu kreedo ? Rohkem naturaalsust ! Tagasi paganlike juurte juurde ! Elu ja kunsti ühe otse vaataja silme all ! Pean tunnistama , et mul on edu olnud . Nad isegi paarituvad juba otse laval ! " " Elu ja ühe on see nüüd küll , " pomises Jumal . " Aga kus siin see kunst on ? " Saatan muigas . " Kunst on seda kõike kunsti pähe esitada . " Jumal krimpsutas nägu . Saatan ei teinud seda märkamagi . Ta õngitses taskust sigari , veeretas seda sõrmede vahel , lõikas otsa maha ja klõpsas " Zippoga " põlema . Naudiskledes puhus ta õhku kollakaid väävlihaisulisi suitsurõngaid . " Avalikes kohtades on meil suitsetamine keelatud , sa ju tead seda , " õiendas Jumal . Ta küünitas end lähemale ja puhus Saatana sigari peale . Sigar kustus . Saatan uuris sigarit , torkas selle siis taskusse tagasi ja ohkas resigneerunult . " OK . Milles asi ? " uuris ta . " Asi on selles , et ... " Jumal näis olevat veidi kimbatuses . " Kuidas seda nüüd sulle öeldagi ? " " Tehke selgeks , kus on point , ja siis räägime ! " irvitas Saatan . Jumal vaatas talle mõistmatu näoga otsa . Saatan lõi käega . " Kurat , võta vähemalt need prillidki eest ära ! " pahvatas Jumal ootamatult , ise ikka veel pahane segamise pärast , mis tal viimsegi mõttejärje sassi ajas . " " Mehed mustas ! " Sa näed välja nagu mingi stiliseeritud Paha mõnest B- kategooria märulifilmist ! " " Seda ma ju olengi , " märkis Saatan rahulolevalt . " Paha . Evil . Selline Oi-ma-olen- õel ! " " Just seda sa ei ole ! " kähvas Jumal . " Seda ma õigupoolest sulle rääkida tahtsingi . Tule ! " viipas ta . " Kuhu ? " " Tule-tule . " Jumal juhatas Saatana põrandasse raiutud ümmarguse akna juurde . " Mida sa näed ? " päris ta aknale osutades . Saatan kummardus vaatama . " See on Maa , " ühmas ta lõpuks . " Selle pärast kutsusidki mind siia või ? " " Vaata nüüd , " ei teinud Jumal kuulmagi . Ta vajutas nupule ja akna ette libises vaikse surinaga midagi filtrisarnast . Saatan kummardus uuesti lähemale . " Ikka Maa . Ainult et nüüd ümbritseb seda mingi helendus või nimbus . " " See on karma , " noogutas Jumal . " Või aura . Või saatus , nimeta kuidas tahad . " " Ligi pool sellest on musta värvi , " üllatus Saatan . " Selles asi ongi , " ohkas Jumal . " Täna on hingedepäev . Aga kaalumine omab tähendust vaid üksikindiviidide puhul . Maailm tervikuna on muutumatu . Konstantne . Aegade algusest peale . <arv>% head ja <arv>% kurja . " " Pea-pea ! " hüüatas Saatan . " Mind on ikka õpetatud , et Maailmas valitseb tasakaal . Et ainus tegu võib seda tasakaalu kõigutada . See ongi ju minu olemasolu mõte , minu eesmärk — Maailm tasakaalust välja viia , see kurja pöörata ! Ja nüüd tahad sa öelda , et ma olen kõik see aeg tühja tegutsenud ? " " Vastupidi , " muigas Jumal . " Sinu töö on olnud vägagi viljakas . Sest sina oledki see konstant , headuse põhjustaja . " " Mida ? " ei uskunud Saatan oma kõrvu . " Sa tahad väita ... ? Jäta ! Seda ei usuks isegi laps mitte ! " Jumal kehitas õlgu . " Vaata ise ! " kutsus ta . Ta oli läinud toa teise otsa ja seisis nüüd kõrge , riidega kaetud eseme juures . Saatan astus lähemale . " Voil ? ! " hüüatas Jumal ja tõmbas katte maha . Selle all oli peegel , lihtne , ilma liigsete kaunistusteta vanaaegne ese . Saatan , kes sellesse pilgu heitis , põrkus tagasi . " Sa pole ainuke , kes dramaatilisi efekte armastab , " muigas Jumal . " Olen see mina ? " päris Saatan jahmunult , silmitsedes valgete tiibade ja särava nimbusega kuju , kes talle peeglist vastu vaatas . Jumal noogutas . " See peegel näitab kõigi tõelist olemust . " " Aga ... Aga ma olen ju ... " " Sa oled üks meie hulgast , " lõikas Jumal . " Osake Jumalikust ettemääratusest . " " Aga ma olen ju Langenu ! " ei saanud Saatan rahu . " Mind heideti välja ! " " Sind ei heidetud kuhugi , " pomises Jumal väsinult . " See oli rohkem nagu ametilähetus , komandeering . Vähemalt võib seda nii nimetada . " " Ma ei usu sind ! " lõi Saatan selja trotslikult sirgu . " See on mõni sinu järjekordsetest trikkidest , et minust üle olla ! " " Minu ? " imestas Jumal . " Sina oled meil ju see , kes trikke teeb . Aga olgu . Sa ei usu ? Ma tõestan sulle ! Sinu esialgne nimi — Satanael — tähendab tõlkes " Jumala ingel " , Lucifer aga on tõlkes " Valguseandja " . Kas see ei ütle sulle midagi ? Sa arvad , et ahvatled inimesi pattu . Sa teed vaid esialgset kaalumist , et meil hiljem lihtsam oleks . Nii et tegelikult teed sa osaliselt minu tööd . Ja mis peamine — sa oled kristlik kasvataja , moralist ja misjonär . " " Mina ? " jahmus Saatan . " Sa oled tõesti segi läinud ! " " Ei sugugi . Püha Augustinust mäletad ? Juba tema märkis , et ma karistan patuseid sinu abiga . Tal oli õigus . Oma rolli kristlike käitumisnormide ja kõlbluse toetajana täidad sa just karistava jõuna . Sa nuhtled patuseid ja suunad neid õigele teele . Hirm sinu ees on paljusid Jumala juurde toonud . Nii et tegelikult tegutsed sa minu hüvanguks ja oled sellega headuse teenistuses . Sa sunnid inimesi tõde otsima . Sa oled vedru , mis kogu masinavärki käimas hoiab . " Saatan oli longu vajunud . " Ütle , et see pole tõsi , " palus ta vaikselt . " Ei . Seda ei saaks ma ka siis , kui tahaksin . " " Kurat ! " vandus Saatan , kuid see kõlas võltsilt ja ta taipas seda ka ise . " Iseenda nimel on kuidagi kentsakas vanduda . Põrgu ! " proovis ta uuesti . See kõlas sama kohatult , kui keegi vannuks näiteks : " Los Angeles ! " " Sa igavene tõhk ! Sa tahad siis öelda , et ma olin algusest peale osake sinu plaanist ? Et ma tegin tööd , mida sa ise ei viitsinud teha ? " " Kaval , kas pole ? " noogutas Jumal . " Neetud jesuiit ! " urises Saatan . " Et sulle ka miski püha pole ! See oli ju lausa saatanlik plaan , " sõnas ta lõpuks professionaalse kadedusega , kui oli veidi rahunenud . " Ainult et ... miks sa seda nüüd mulle räägid ? " " Sest ma olen tüdinenud olemast armuline ja andestav . Ma olen tüdinud olemast Korra Jumal . Ma tahan olla vaba ! Ma tahan olla Kaose Jumal ! Ma tahan olla Kurjuse Jumal ! " hüüatas Jumal ekstaatiliselt . " Ma tahan selle tardunud ülekaalu paigast lüüa ! " Saatan võttis nüüd lõpuks oma mustad prillid eest ja vaatas Jumalale pikalt otsa . " Arvad sa tõesti , et niisama lihtne see ongi ? " päris ta . " Näitad mulle mu tõelist olemust ja loodad , et sellega olen ma mängust väljas ning tasakaal ongi rikutud ? " " Kusagilt peab ju alustama , kas pole ? " irvitas Jumal . " Proovida ikka tasub . " " Ära unusta , et mu karma on endiselt valge , " tuletas Saatan talle meelde . " Eks seegi muutub . Sa pettud , kibestud , hakkad vihkama ... " kehitas Jumal õlgu . " Ma tean , see võtab aega — Jumala veskid jahvatavad ju aeglaselt — aga see on ootamist väärt . Ma ootan . Pealegi , nüüd , kus sa tõde tead , ei usu ma , et sa tahaksid oma endist tegevust jätkata ? " " Sul on vist õigus , " nõustus Saatan pärast järelemõtlemist . " Ma ei suudaks . See oleks võlts . " " No näed ! " rõõmustas Jumal . " Vedru käib maha ja masinavärk jääbki seisma ! " " Kas sa ei karda , et kui sinust Kurjuse Jumal saab , asud sa lihtsalt minu asemele ja masinavärk käib edasi ? " Jumal naeris . " Ma olen sellele võimalusele mõelnud . Ära karda , ma hoidun hoolikalt kõigest , mida võidaks sinu tegevusena võtta . " " Aga kui neil polegi mind lihalikul kujul tarvis ? Kui neile piisab vaid nimest ? Abstraktsioonist ? " kahtles Saatan . " Jumala veskid jahvatavad aeglaselt , " kordas Jumal . " Ka see muutub kunagi . " Saatan ohkas . " Oled sa kindel , et tead , mida teed ? " " Ära muretse , " naeris Jumal . " Kõik , mis ma teen , on hästi tehtud . Ära seda unusta . " Ta juhatas Saatana välja ja läks kommutaatori juurde . " Pane värav lukku ja vaata , et ta tagasi Maa peale ei kipuks , " sõnas ta , kui Peetrus vastas . " Tema komandeering on lõppenud . " Ta astus keset tuba ja sirutas käed üles . " Ma olen vaba ! " hüüatas ta trotslikult . " Vaba ! On aeg kurjus võidutsema päästa ja keegi ei saa mind takistada , sest kõik , mis ma teen , on hästi tehtud ! " " Kõik , mis sa teed , on hästi tehtud ! " kordas kusagil teadvuse soppides pilklik hääl . Ta oleks võinud vanduda , et kaja see polnud , kuid ta ei mõelnud sellele . Ta oli liiga ametis plaanide tegemisega . " Kõik , mis sa teed ... "