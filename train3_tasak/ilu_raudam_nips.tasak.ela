kirjak	ilu_raudam_nips.tasak.ela	Toomas Raudam romaan kahes kohas ja neljas osas I osa : Tallinn Esimene Teda enam pole – minu jaoks – , aga alati , kui mul õnnestub mingist ebameeldivast olukorrast omadega enam-vähem puhtalt välja tulla , meenub mulle Piret ja see , kuidas ta jooni tõmbas . Piret õpetas mind , jah , võib öelda , et andis mulle õppetunni , kuidas teha vahet hea ja halva , musta ja valge , taeva ja maa vahel . Ta ise seda ei osanud – nagu elu näitas . Ma olen oma elus seisnud valikute ees ning alati olen ma osanud õigel ajal otsustada ja suutnud ennast lahti öelda sellest piisast ( mitte just ilmtingimata viimasest ) , mis täitnuks karika . Sest järgmine – piisk , samm , mõte – olnuks juba hukutav . Kuid see sai võimalikuks vaid tänu sellele , et Piret tõmbas jooni ja mina olin see , kelle jaoks ta neid tõmbas – enda teadmata . Pireti joonetõmbamine polnud tavaline , kuigi esialgu võis tunduda , et ta tõmbab jooni nagu iga teine tüdruk . Meie klassis polnudki tüdrukuid , kes seda teinud poleks , ka kõige taibukamad pidasid vajalikuks jätta endast jälg sinna , kuhu võinuks nähtamatult maanduda nende mõte – mida polnud või mida oli vähe , sai grafiidiga turgutada . Kuid mitte keegi ei teinud seda sellise süvenemise ja eneseunustusega kui tema . Võib-olla sellepärast ei hiilanudki meie klassi tüdrukud mingite eriliste vaimuannetega . Alati , ka siis , kui olukord nõudnuks täielikku pühendumist , jäi neil iseenda jaoks aega üle . Mõttes polnud nad kunagi üksi . Õhtul voodis ( enamik neist jätkas tuupimist ka öösel ) libises pliiats vaid kergelt üle paberi , puudutus oli põgus nagu ... armastus . Kuid tõelist armastust ei tundnud keegi – meie , mina ja Piret võinuks neile õpetajaks olla . Esimest korda nägin ma Piretit jooni tõmbamas enne ühiskonnaõpetuse eksamit Pirital – see sõnaline lähedus , kiivale kõrvale vast isegi kokkulangevus , tundub tagantjärele tähenduslikum kui siis . Siis ma sellele ei mõelnud . Nüüd aga tundub mulle mitte ainult , et ilma Piritata poleks olnud Piretit , seda Piretit , keda ma just sel viisil tundma sain , vaid et ilma Piretita lakkaks olemast kõik see , mis harjumuspäraselt ning piltpostkaardilikult Piritaga seondub – kloostri varemed , sild , jahtklubi , muulid , mererand , kivirahnud ja varjuline metsaalune , kuhu ma oma ema viimsele jalutuskäigule viisin . Eksamid on vastuoluline nähtus . Ühest küljest peaks tegema kõik , et hoida nende sooritamise ajal keskmist joont . On ju ilmne , et igasugune kõrvalekaldumine või piiri ületamine ükspuha millises eluvaldkonnas saab resultaadile mõjuda ainult negatiivselt . Kõike tuleks teha mõõdukalt : korrapäraselt süüa , juua kohvi mitte rohkem kui tavaliselt , mitte ajada segamini und ja ärkvelolekut , ning – laast , mitte liist ! – hoida stabiilsena juba olemasolevaid suhteid , mitte alustada uusi . Ka pole mõtet tülitseda ega vaielda nendega , kes teie eest just siis hoolitsema kipuvad , kui seda kõige vähem vaja – ema-isaga , tädi-onuga . Viimase aja meditsiinilised uuringud on näidanud , et just sel eluperioodil omandatud harjumused on ohtlikud , neist kipuvad edaspidises elus saama ekstsessid : liigsest kohvitassist või turgutavast pitsist võib kujuneda eluaegne sõltuvus , mehaanilisest pugimisest buliimia , armastusest aga obsessioon . Ma ei saa öelda , et see , mida ma Pireti vastu ( Pirital ) tundma hakkasin , oli armastus . Selleks olin ma liiga palju lugenud ning lugemise kõrvalt näpsanud elult – ja elust – tükke , mis lugemisega omandatud teadmised reaalseks kogemuseks muutsid . Kuid ma polnud maitsnud Piretit . Ma polnud temast ka kuskilt lugenud , isegi mitte isa arstikäsiraamatutest – minu jaoks aabitsad , just neist veerisin ma kokku oma esimesed iseseisvad laused . Mida ma õnneks enam ei mäleta ; või millest eelistan vaikida . Isegi hiljem , nüüd , ligemale poole sajandi tagant , kus meditsiinilisele lektüürile on lisandunud nii ilukirjandust ( mis polegi nii informatsioonivaene , kui isa arvas ) kui astroloogiat ( üht-teist noppida ka siit ) , lühidalt öeldes kõike , mis kahe kaane vahel koos seisab ning kus on autori nimi ( rohkem küll formaalne tunnus ) – isegi nüüd ei saa ma öelda , et oleksin oma lugeja rännuteel kohanud kedagi , kes sarnanenuks ligilähedaseltki Piretile . Mõnikord on mind haaranud kummaline soov kirjutada käsil olev teos ümber – äkki jäi lugedes midagi kahe silma vahele ? Äkki ei märganud ma teda – Joonetõmbajat ? Kuid selle jaoks pole mul kunagi mahti olnud . Võimalik , et olen kartnud valu ; tohtritel muuseas on küllalt madal valulävi . Ka kalduvad nad olema ebausklikud . Enda kohta võin öelda järgmist : Pole ma tahtnud lennata linnuna . Pigem roomata ussina . Olen igatsenud olla urus , ammutada pimeduses – pimedusest ! – valguse kohta selliseid teadmisi , mis aitaksid mind elus , oleksid mulle toeks , sillaks kuristiku ja kärestiku kohal . Valgusest saab nagunii pimedus , selle üle pole mõtet muretseda – tähtis on osata orienteeruda hämaruses , kus on parasjagu nii üht kui teist . Imelik , kuidas ma varem polnud Piretit märganud ! See oli tõeline akrobaadiasend , mille ta ruudulisel päevitustekil sisse oli võtnud . Need meist , kes mereranda õpikud ja kirjutusvahendid kaasa võtsid , tegid seda igaks juhuks , kuid siiras usus , et seekord läheb mingil imekombel korda jätta suuremates kogustes meelde tüütut teksti , mida kutsuti ühiskonnaõpetuseks , mille eksam meil järgmisel nädalal ees seisis . Ega me väga ei kartnud , sest teadsime , et läbi ei kuku meist keegi – selleks oli meie ajalooõpetajal , turris juuste ja vesiste toruhuultega Augul liiga hea süda . Ta oskas meid ära võluda , temast olid sisse võetud ühtviisi nii tüdrukud kui poisid . Ning kuigi keegi meist ei tajunud ajaloomuutuste paratamatust , millest Auk talle omasel mõistaandval viisil pajatas , oli tema kõikuvas kõnnakus ning selles , kuidas ta rääkimise ajal äkitselt ninast halli karvatuusti välja tõmbas ja selle kohe kombekalt taskuklapi vahelt sisse libistas , midagi sellist , mis manas meie silme ette inimlikkuse võrdkujuna just tema . Nõnda illustreeris ta enda teadmata ( kuigi ma mõnikord selles kahtlen ) ajahammaste vahele jäävat süütut ohvrit , kelleks sugugi mitte alati polnud proletariaat . Ta ei saanud öelda seda , mida tahtis . Kuid ridade vahelt lugemiseks polnud me veel küpsed . Parema meelega oleksime näinud , kuidas Augu pea giljotiinikirve tera all õlgadelt lendab . See olnuks meile arusaadavam , olime oma aja lapsed . Piret hoidis õpikut sissepoole pööratud jalapäkkade ja könksus varvaste vahel ! Raamat asus Pireti silmadest , mida katsid süsimustade raamidega päikeseprillid , kaugemal kui ette nähtud . ( Meie vanemad manitsesid meid hoidma raamatut silmadest õigel kaugusel , see oli olulisem kui mõni muu oluline asi , mis tuli hiljem või ei tulnud üldse – inimese paljunemine ja sellega kaasnevad või sellele eelnevad komplikatsioonid . Nägemine oli mõistmine , kui kaotasid ühe , jäid ilma ka teisest . Pime oli peaaegu suguvõimetu ; ta sigis nagu mutt – sügaval maa all , kus keegi teda ei näinud . ) Kuid see-eest oli pruunikashall progressisümboolikaga varustatud üllitis , mille kaanel seisis punasega ÜHISKONNAÕPETUS ( all väiksemate tähtedega : Õpik keskkoolide ja kesk-eriõppeasutuste lõppklassidele ) vahetus kontaktis tüdruku kehaga . Ma sain kohe aru , mis teid pidi vajalikud teadmised Pireti pähe jõuavad . Selleks oli vaja kätt , kätt , mille sõrmede vahele torgatud pliiats polnud ei liiga terav ega liiga nüri , kätt , mis tõmbas lõputuid jooni , jooni , mis võinuksid olla katkematud , kui seda poleks takistanud vasakult meri ja paremalt männimets . See protsess oli pidev , ükski sõna ei jäänud tähelepanuta või kui see juhtus , siis hüppas pliiatsiga käsi justkui kohkudes või karistust kartes alla kriipsutamata jäänud koha juurde tagasi . Ka sõnade vahed tahtsid meeldejätmist ! Ma poleks seda märganud , kuid eelmine lugeja oli mõnikord lausete vahel vahet pidanud , need valgeks jäetud laigud olid Pireti jaoks kõige raskemad , tundus , nagu ei teaks käsi täpselt , millise koormusega ta peab pliiatsit rõhuma . Kuidas mäletada seda , mida keegi teine enne sind polnud mäletanud ? Ka siis kui mäletamiseks oli põhk , avastada aga polnud midagi ( isegi mitte seda , et midagi avastada pole ) , oli asi ülimalt riskantne – Piret luges teksti teist korda ! See , kelle äratundmine teda kõhklema pani , oli ta ise ! Seisin lummatuna temast paari meetri kaugusel . Ja ikka veel ei saanud ma aru , et see oli Piret ! Sama Piret , kelle iga tutvumine mõne poisiga , mis kestis kauem kui kuu , lõppes abordiga , kusjuures kõiges oli süüdi Pireti isa ! Tundus , et Piret ise levitab seda kuuldust – kõik andmed Pireti isast pärinesid neilt poistelt , kes olid Pireti surnud laste isad ! Nad rääkisid sellest nii innukalt , et tundus , nagu olnuks see lunarahaks armastuse eest , mida Piret neile pakkus . Veendusin selles mõni aeg hiljem autos , kuhu olime vihma käest peitu jooksnud . Piret ütles : " Ära mind kunagi tahaistmele istuma pane . Ma olin seal , kui isa mind lõi . " Siis aga palus ta mul mootori käima panna – " Mul tuleb siis meelde , kuidas see kõik oli . " Vihm oli joontetõmbamisele lõpu teinud . Kohe kui langes esimene piisk , lõtvus ka pliiatsiga käsi . Siis tõusis tuul ning hetk hiljem olime mõlemad läbimärjad ; vihm sai alguse Piretist , tema jalaõndlast , kuhu kukkus esimene piisk meie kohale hiilinud tumedast pilvest ; kogu vihm võis nüüd taevast alla langeda , enam polnud see paljas maa , igav liiv või tühi väli , kuhu kukkuda on kurb ! Piisast piisas , et hiljem , kui Piretit enam polnud – minu jaoks – , polnud ka kohta , kus me olime kohtunud . Ma jätsin selle sõna meelde , mille all pliiats peatus – lause ja lõigu algul . Tahtsin võimaluse korral saada kinnitust sellele , mida niigi teadsin . Mootor käis , värske õhk puges ukse vahelt autosse . Nagu kõigil tolleagsetel sõiduriistadel , mida riik oma truudel , aga ka vähemtruudel , kuid põhiolemuses ikkagi loojalsetel kodanikel ( nagu mu isa ) endale valikuliselt soetada lubas , oli ka " Volga " kõige nõrgem koht uksed . Küll ei seisnud nad kinni , küll ei tulnud lahti . Õnneliku autoomaniku sugulased ja tuttavad , kes autosõidu hüvesid maitsta võisid , olid kõik ilma ühegi erandita uste jaoks välja treenitud , lühikese ajaga pidid nad endale selgeks tegema iga ukse iseloomu ning oskama temaga ümber käia nii seest- kui väljastpoolt , mitte unustama , et ust ei tohi tagantkäe " kinni visata " , vaid ta tuleb " kinni panna " ja mitte lihtsalt " panna " , vaid " ilma pauguta " ja kui nad sellega toime ei tulnud , võis karta , et nad lülitatakse autonautijate nimekirjast välja ning neid ei kutsuta kaasa pikematele reisidele ja lühematele väisangutele . Meie klassis oli auto veel mõnes peres , kuid kellelgi polnud sellist isa , kes sõiduvahendi oma poja või tütre kätte oleks usaldanud . Auto oli nii luksusese kui staatuse märk . Autot armastati , tema omanikust peeti lugu . Auto tegi inimest paremaks , polnud võimalik olla halb perekonnapea , kui sul korra juba auto oli . Ning kuigi autod olid neil , kes olid parteis , polnud sugugi mitte kõikidel parteilastel autod . Kas oli autosid liiga vähe või parteilasi liiga palju , on juba iseküsimus . Minu isa oli arst ja kuigi ta oli parteisse astunud alles hiljaaegu , nn sula-ajal , oli tal olnud ka " mitteparteilisi " autosid . Isa oli oma autod ära teeninud tööga . Väike osa selles ( kolmandas , " Volgas " ) oli ka minul . Ma käisin isaga sageli visiitidel kaasas ning aitasin teda nii , kuidas oskasin . See oli alguse saanud juba " Mosu " ja " Pobi " ajal. Just nii oleks kõige õigem perioodiseerida aega , mida häbi ja piinlikkusega pooleks kutsutakse vene ajaks , kuigi peaks lisama vaid ühe sõna , täiusliku , kuid piinava lisandi : meie . Oli ka autota aegu – ajajärk , mis kulus hirmu ja kahtluse ületamiseks sõjajärgseil aastail , millest ma siis mõistagi midagi ei teadnud . Ning kuigi autot võis edukalt asendada ka mootorratas , polnud minu isal mootorratast kunagi olnud . Minu isa oli tõeline auto-isa . <arv> oli juba " Volga-aeg " , " Mosu-aeg " oli kestnud vaid paar aastat , <arv>-<arv> , sellele järgnenud " Pobi-aeg " ( <arv>-<arv> ) oli mulle kõige armsam . Ma ei mäletagi enam , mis sel ajal juhtus , sest kõik toimus justkui tolle pruuni , veepiisale sarnaneva automudeli sisemuses . Halb see olla ei saanud . Ka surm , tundus , oleks olnud " Pobis " meeldiv , seda olnuks kergem taluda . Ta tulnuks kiiremini , elektrilöögina . " Volgaga " nii ei olnud . " Volgas " oli midagi , mis enam hästi auto juurde ei sobinud . Ta oli pigem laev , pehmelt küljelt küljele õõtsuv ookeaniaurik , usaldusväärne ja petlik korraga – nagu " Titanic . " " Volga " tekitas ebamäärast kohmetust ning võõristust . Võib-olla hirmu . Ka endal oli kuidagi ebameeldiv kedagi kaasa kutsuda . Ei leidnud nagu õigeid sõnu : " Teeme üks väike sõit ? " Ei , see ei sobinud kohe kuidagi – väike ja " Volga " ? ! Ka ülejäänud kutsungid ei kõlvanud ; " Volga " oli eriliselt keeletundlik , temaga käis kaasas kõnepruuk , mida ma ei tundnud ja mida ma tarvitada ei tahtnud . Ma ei tea , mis ma siis teinud oleks , kui poleks olnud Arturit , vist oleksin hakanud jalameheks . Arturit polnud vaja kutsuda – ta oli juba enne kohal , kui kusagile sõitmisest mõelda jõudsid . Artur on armeenlane , tõmmu nahk on tal isalt , tal on suur suu , mida naeratus veelgi suuremaks venitab . Naeratab ta aga tihti , naeratus ja rääkimine ( ta armastas lobiseda ) kuuluvad kokku ning pole mõeldav , et Artur oleks sõnu üteldes tõsine või naeraks niisama , ilma põhjuseta – sõnadeta . Tema see ongi , kes aknale koputab ja sisselaskmist lunib , kuigi näeb , et mul on muudki tegemist . Ma ei tea , mis temaga teha , läbimärg on ta nagunii , sisselaskmisest ta kuivemaks ei saaks , see on üks mis kindel . Muidu on kogu õpiseltskond , keda on siin koos tervest Tallinnast , metsa alla varju jooksnud , mõned on võib-olla ka ära läinud . Enamasti on tuldud paarikaupa , kuid varjatult , päris kõrvuti tekkidel ei olda . Vihm uhub saladused minema ; ka tuli teeks sama . Kes ei jookseks kaitsma oma tüdrukut – keebi , vihmamantli või -varjuga ? " Volga " ei põle ega upu , temaga võiks täiskiirusel söösta läbi leekide , sillalt vette kukkudes jääks ta pinnale hulpima , ma olen näinud nii uppunud kui põlenud autosid ( isa töötas kohakaaslusega kiirabis ) , " Volgaga " juhtus õnnetusi harvem ning kui juhtus , siis ilma ohvriteta . Mis tähendab vaid seda , mida juba varem öeldud – armastus ja auto on peaaegu üks ja seesama , nad on ühe ja sama asja veidi erinev väljendus . Aga ka seda , et terveks jäid need , kes olid sees , väljas olid lood pisut teised – juhul kui kapotil seisis hüppel tardunud teravate sarvedega põder . Meie " Volgalt " lasi isa selle kohe maha võtta , hiljem , isa pealekäimisel , tegid seda ka ametivõimud . Sirutan käe selja taha , tõmban lingist . Lukunupp on alla vajutatud , aga ma ei hakka seda puutuma , ta kargab kohe üles , kui lingist olen tõmmanud . Mulle meeldivad need asjad , mis on omavahel seotud , aga see , mis seob – mehhanism – jääb peidetuks . Nii on see autode , ajaloo ja armastusega . Artur hüppab sisse , puristab , ütleb : " Aah , kui hea ! " Kohe on tunda , kuidas ta naeratab , pole vaja vaadatagi . Arturi kõnes on võõrapärane aktsent , millega kaasneb korrapealt kogu maa , kust on pärit Arturi isa , kes on samuti Artur . Sõnad ja naeratus on nagu päike , mis kunagi ei looju . Artur istub minu selja taha . Ta tunneb Piretit . Ma olen tema peale natuke kuri – miks pole ta öelnud , et Piret on olemas ? Kuid siis mõistan , et nagu on raske ette kujutada Arturit ilma naeratuse , sõnade ja keeleta , nii sõltub ka Pireti olemasolu joontest , mida ta tõmbab . Artur on lühikest kasvu . Autos istub ta tavaliselt minu kõrval ja lobiseb , kuid harva , kui tema jutus on midagi isiklikku , pigem väldib ta neid teemasid , mis meievanuste poiste jaoks tavalised . Meelsasti räägib ta ilmast . Kui on päike , siis räägib ta päikesest ; kui vihm , siis vihmast . Talle tulevad meelde kõik need päevad , kui on paistnud päike või on sadanud vihma , ta võrdleb neid omavahel . Ka tema tõmbab jooni , kuid need jooned on nähtamatud . Me hakkame sõitma . Lasen siduri aeglaselt lahti , vajutan gaasi . Kujutan endale ette , et mitte auto ei liigu , vaid tee . Ja see , mis jääb kahele poole teed . Läbi vihma on raske näha isegi seda , mida endale ette kujutad . " Päike tuleb varsti välja , usu . " Artur kasutab tihti selliseid sõnu . Ta pakub nendega veidi üle . Ilma usuta tema ei saa . Milleks usk , päike tuleb ju nagunii tagasi , teist võimalust pole . Või on ? Arturi arvates on , usk aitab tõusule kaasa . Kas ka loojumisele ? Mida mõtleb Artur pimedas ? Artur tahab välja vaadata , ta peab olema esimene , kes märkab esimest valgusekiirt hallis valangus . Minu selja tagant on kehv vaadata . See ei tule minu pikkusest , vaid padjast , mille olen endale tagumiku alla pannud , et ise paremini näha , teed silmas pidada . Selline on " Volga " , sellised tema juhid : eesti keskmised , <arv> cm . " Volga " jaoks jääb sellest väheks , nina napilt üle rooli . Artur nihkub istmel Pireti taha . Piret võtab hoogu . Jälgin teda silmanurgast . Ta on nagu kuulitõukaja või kettaheitja , kellele ring on kitsas . Ma tean , mis juhtub , kuid ei hakka vahele segama . Parem praegu , kui kunagi veel . ( Selles ma eksin . ) Hoop tabab , peaaegu oleksin öelnud , et tapab . Kas on see võimalik ? Piretiga Pirital ? Pirita jõe sillal ? Hoop tabab Arturit vasaku silma alla . Ta istub täpselt seal , kus istus Piret , kui isa ta teda lõi . Võib-olla tahtis ta teda tappa ? Miks ? Seda vihm ei ütle , tal pole sellele vastust . Ta ei tea . Kas tõesti ? Aga kui me oleksime väljas , vihma käes ? Kui Piret lööks Arturit mere ääres , suure kivi juures ? Kas ta lööks ? Lööks pihta ? Vihm on nii tihe , et olen sunnitud auto kinni pidama . Kohe tõmmatakse autouks lahti ja nähtavale ilmub Päike . Päikesel on mustad plekid – vuntsid . Ta on Pirita miilits . Tema nimi on Peeter . Peeter armastab korda . Ta armastaks korda ka siis , kui ta miilits poleks . Või Päike . Augu kohta seda öelda ei saa , Auk ei armasta ajalugu , ta vihkab seda kogu südamest . Heast südamest . Peetril on selline nimi – Päike . Kuid teda kutsutakse ka Lõõsaks . Või Tõusuks . Või Loojanguks . Sõltuvalt sellest , mis tuju tal parajasti on . Praegu on ta lihtsalt Päike . Sest vihm varjab ta ära . Pole mõtet Päikest kuidagi kutsuma hakata , kui teda üldse pole . Kui on ainult märg valgus , mis poeb naha alla ja kontidesse . " Miks on üks silm suurem kui teine ? " küsib Päike ja sihib Arturit . Artur naeratab , aga silmade suurust see ei tasanda . Üks väike , teine suur . Punane , sinine , kollane , need on põhivärvid , mille sisse väiksem – ja üha vähenev – silm ennast peidab . Silm ise on sulapruun . " Tule sisse , Päike . Ja pane uks enda järel korralikult kinni , " ütlen mina . Päike kuulab sõna . Ukse paneb ta kinni parajalt , mitte paugu või pirakaga , vaid kerge klõpsuga . Neist , kes meie autos on olnud , siin kasvõi paar minutit istunud , on Päike parim uksesulgeja . Ta tunneb mind , teab , kellega tegemist , talle tuleb seda ainult meelde tuletada . Päike on sees , istub Arturi kõrval . Nüüd võib ta silma lähemalt uurida , isegi katsuda , kuid ma ei anna talle selleks mahti . " Kuidas elab su poeg , Päike – haigusest hiilgav Fäeton ? " " Paraneb jõudsalt , tänan küsimast . " " Kas tarvitate endiselt ... " Siin ütlen ma keerulise ladinakeelse arstirohu nime , mis mulle viimasest isa visiidist Päikese juurde meelde on jäänud . Päike muutub alandlikuks , lausa lipitsevaks . See on nii kõikide patsientidega , kuidas sa ka ei ei taha , ikka toovad nad kingitusi , meie maja on neid otsast otsani täis , seintel pole kohta , kus poleks pilti , Tallinna vanalinna , Niguliste kirikut , Suurt ja Väikest Munamäge – kõiki neid nimelisi ja nimetuid Eestimaa järvi ja künkaid , mida kunstnikud on jõudnud jäädvustada . Pole lauda , kus poleks mõnd tänuliku ema oma kätega kootud linikut , pole ruutmeetritki põrandat , mida ei kataks hinnaline vaip . Ära visata neid ei saa , sellepärast on osa kingitusi paigutatud maja alla garaaži , seal on kümneid vaase , nahast fotoalbume , elektriradiaatoreid ja –kaminaid , põranda- , seina- ja laelampe , jalamatte ja vasest uksesilte . Ning mõistagi auto tagavaraosi , neist on kõige rohkem kasu , sest kunagi ei või teada , mis ühe autoga võib juhtuda , isegi kui see on parimatest parim ja kallimatest kallim " Volga . " Kuid ka neid on liiga palju , neist võiks teise samasuguse masina kokku panna . See näitab ainult üht – altkäemaksu minu isa ei võta . Talle peab maksma natuuras . Ega ta ei võtaks sedagi , aga inimene on juba kord selline , tema tahab tänulik olla , midagi pole parata . Ka siin olen ma oma isal abiks : kõik , mis on suurem kui tuhatoos ja väiksem kui kombain , on minu vastu võetud ja majja ära paigutatud . Tooja saadan viisakalt minema , usun , et teen seda paremini kui isa . Olen aru saanud , et ka paisutatud tundemaailm on isa jaoks patoloogia erijuhtum . Seetõttu suhtub ta umbusuga kõikidesse kaunitesse kunstidesse ja nende esindajatesse . Olen temaga üht meelt . Päikese pojal käivad peal krambid ning vaid minu isa teab , kuidas neid ravida . Või vähemalt leevendada . Kõik haigused on head , nendega elatakse elu lõpuni . Selle lausega võib lohutada ka neid , kes juba varsti surevad , keda ei pruugi homme meie hulgas enam olla . Kuid imelik küll , kõik saavad sellest lausest lohutust . Kas tuleb see sellest , et seda ütleb minu isa ? Kui ütleks keegi teine , mis oleks siis ? Kui ütleks ise ? Ka Päikesel on oma tunnete varjamisega raskusi . Vägisi kipub ta minu käsi suudlema . Kuid miilitsa tänulikkus on mulle vastik . Ka siis , kui miilitsaks on Päike ja tal on langetõbine poeg . Klõps . Uks . See tähendab seda , et Päike on väljas . Kaugeneb , kahaneb . Tagurpidi , selg ees . Maani kummardades . " Päike on väljas , mis ma ütlesin , " ütleb Artur Arturi poeg Polyphemos . Mis ei tähenda seda , et vihm oleks lakanud . Mõnikord on mõlemad korraga , kuid seda juhtub harva . Juhtub siis , kui keegi – vähemalt üks – on õnnelik . Teine Piretist ja minust saavad sõbrad . Me käime igal pool koos . Me käime . Me käime mitte käimise pärast . See pole armastus , mis meid seob , vaid jooned , mida Pireti käsi ridade alla tõmbab . Ma tahan teada , mida Piret joonte tõmbamise ajal mõtleb . Jooni tõmmates ei pane Piret midagi tähele . Majad võiksid kokku variseda , mered muutuda magedaks , autod sõita tagurpidi , inimesed käia pea peal – Piret jääks endiseks . Ma kasutan selle võimaluse ära . Tungimaks Pireti mõtteisse , jälgin hoolega , kuidas ta käsi käib . See ei ole päriselt seesama , mis küsida , kuidas käsi käib ja saada vastuseks kas hästi või halvasti , enamasti hästi , sest tõtt ei ütle keegi . Kas halvasti on hästi ? Selles mõttes , et siis pole vähemasti valetatud ? Vaevalt küll , ka halb ei maksa üksi öelduna midagi , maksab ainult siis , kui halb-ütleja oma halb-olemisest räägiks . Kuid seda ta ei tee . Läheks pikale ja lõpuks tuleks ikka nii välja , et natuke head on ka . Igas halvas , iga halvaga . Ka vihmaga . Isegi vihmaga . Mis selgub ? Selgub see , et Piret mõtleb nagu minagi . Meie mõtetel pole vahet . Mõtete järgi ei saaks aru , kumb on kumb . Piret hoiab pliiatsit mitte pöidla ja nimetissõrme vahel , vaid pöidla ja keskmise sõrme vahel . See tuleb sellest , et pliiatsid , millega Piret jooni tõmbab , on lühikesed . Köndid , mille algust ma pole näinud . Ma pole Pireti kodus märganud ainsatki täispikka pliiatsit . Ma ei tea , miks see nii on , kavatsen talle sünnipäevaks kinkida karbi Koh-i-noori kõrgekvaliteedilisi pliiatseid . Ma pole küll päris kindel , ta võib ka vihastada , minust valesti aru saada , kui ta korra juba juppidega on harjunud , harjunud neid teatud asendis sõrmede vahel hoidma . Ma parem ootan , kuni olen teda paremini tundma õppinud . Kui kommunism võidab kogu maailma ulatuses , siis kaovad rahvuslikud erinevused lõplikult ja kindlustub üks ühine keel , üks ühine keel , üks ühine kultuur , mis kogub endasse kogu rahvuskultuuride rikkuse . Kuid see on erakordselt pikaajaline protsess ning praegu ei ole võimalik ka kõige umbkaudsemalt ette öelda , millal see toimub . Pireti jaoks on need kaks lauset üks pidev joon . Kuid see joon pole ühtlane . Joon lõppes mererannas seal , kus algab kommunism . Teisisõnu – enne kommunismi . Selles pole midagi imelikku . Või tähendusrikast . Pigem on see tavaline , see sõna kordub nii tihti , et oleks ime – ja imelik – kui Pireti joon Pirital mõnes teises kohas oleks katkenud . Piret jätkab joont kodus . Joon pole ühtlane , mõnes kohas vajutab Piret kõvemini , kuid mitte kuskil nii kõvasti , et tera puruneks . Tera jääb terveks , süsi jätab mõne sõna alla paksema ja rasvasema joone . Need kohad pole juhuslikud . Need on ellujäämiskohad . Esimeses lauses on neid kaks : kogu maailma ulatuses ( mis nagunii pole võimalik ) ja kogu rahvuskultuuride rikkuse ( mingigi lohutus , kui see tõepoolest peaks juhtuma ) . Teises lauses samuti : erakordselt pikaajaline protsess ( unistada ju võib ) ja ei ole võimalik ka kõige umbkaudsemalt ette öelda ( järelikult mitte kunagi ) . Kuid lausete iseeneslikus voolamises on ka üks kari – praegu . Millal see on ? Kas täna ? Sellel sõnal pikemalt peatumine – vaatan Pireti kätt – paneb judinad üle selja jooksma . Ei , Pireti jaoks on praegu täna , ta ei saa sellest aru , et tänane täna pole homse kordus või eilse kaja . Homme on alati uus , uus aeg , mil võib alata uus arvamine : ajast . Ja kui keegi ütleb , et tänasest on uus aeg alanud , siis on ta alanud juba varem – eile . Tunatäna . Kolmas Piretil on vanaema . Ka tema nimi on Piret . Kui ma teda vaatan , on mul tunne , et vaatan Piretit . Teist nii ilusat vanainimest ma pole näinud . See võib tulla sellest , et mul endal vanaemasid pole . Kui ma tema käest küsin , kuidas ma tema arvates Piretit varem tähele ei pannud , käisime me ju ühes koolis ja ma olin tema kohta ka üht-teist kuulnud , vastab ta : " Aga see on ju loomulik . Inimest hakkad ikka alles siis nägema , kui teda armastad . " " Kuid ma ei armasta teda . " " Oled sa selles kindel ? " " Mulle meeldib , kuidas ta jooni tõmbab . Enne polnud ma teda näinud , enne olin pime . Millest see tuleb ? " " Sinust endast . Vaata sügavale endasse , seal on valgus . Ja vastus . " Ka Pireti vanaema ei teadnud ma enne , kui sain tuttavaks Piretiga . Ma ei teadnud isegi seda , kus nad elavad . Nüüd tean , see on see maja , millest ma iga päev mööda sõidan . Või lihtsalt lähen , kui autot pole – kahekordne puumaja , mille allkorrusel on juuksur . Tegelikult polegi mul kasulik iga päev autoga sõita – mitte kõik miilitsad pole Päikesed . Ja mitte kõik kohad pole Piritad . On kohti , kus minu isa ei tunta . Neid kohti on isegi Tallinnas , kuid kui minu käest lube küsitakse ( mida mul pole ) ja isa nimest ei jätku , siis poetan suunurgast nagu muuseas , käega haigutust varjates mõne tähtsa patsiendi nime . Kui see momentselt ei mõju ( juhtub ka seda ) , siis on " Volga " hiljemalt järgmisel hommikul koduukse ees . Auto võiks ka kohe kätte saada , sest eksitus tuleb tavaliselt ilmsiks juba jaoskonnas , enne protokolli tegemist . Kuid ma ei hakka ootama , ütlen ( sellele , kellele vaja ) , et minu toojat ei karistataks ning lahkun ümber vaatamata . Selle tulemusel on , nagu ma juba ütlesin , auto järgmisel hommikul õuel tagasi . Kui isal oleks vähem tööd , kui tema peas ei keerleks sajad haigused ja viisid , kuidas inimesi neist päästa või nende vaevu vähendada , siis märkaks ta , et auto on pestud , õli filtris vahetatud , värske vesi radiaatoris , bensiinipaak ääretasa täis . Kui ta seda märkaks , oleks ta ehk mõnevõrra üllatunud . Õnneks seda ei juhtu ja ma ei pea talle ütlema , kuidas ma teda armastan . Neljas Minu armastus isa vastu pole kogu aja olnud ühesugune . Mõnikord ma kahtlen , kas seda üldse oli . Enne seda , kui ta olema hakkas , kui teda märgata võis , kui oli võimatu teda mitte tähele panna . Austus , seda küll ( ning koos autoga ) . Kuid mitte auto ei tekitanud armastust . Auto on tunde ülimus , see on tõsi , kuid enne peab ta kuskilt algama . Pireti vanaemal oli olnud õigus : nii nagu mu silm ei seletanud Piretit enne seda , kui olin juhtunud peale joontele , nii ei tundnud mu süda isa enne , kui olin varastanud esimese kirja . See juhtus üheteistkümne aasta eest , siis oli meil " Pobi " , kuid auto pole milleski süüdi . See , mis juhtus , ei sõltunud auto margist . Minu ees on kaks pakki kirju . Kirju pole palju , kuid selleks , et eraldada õigeid valedest , olen nad jaotanud kaheks . Ühed on minu enda omad , teised on vanaemadelt . Vanaemasid ma kaheks jagama ei hakanud , pealegi on nad küllalt sarnased . Ma mõtlen kirju . See tuleb sellest , et nende kirjutajad ei ole harjunud oma muresid kellegagi jagama . Mul oleks võimatu öelda , mida minu vanaemad tunnevad . Kui poleks üht asja , üht teemat , millel nad igas kirjas olgu või paari sõnaga peatuvad . Ikka ja jälle küsivad nad : Kuidas on Lapsega , kes mere ääres sündis ? Teistmoodi nad kirjutada ei saa ; nad ei tea selle lapse nime . Kuid see lause jätkub mõttes , kirjutajate hinges ja seda on tunda . Ma tunnen , kuidas mu vanaemad seda lauset või sellele saranesid lauseid kirjutades hinge kinni hoiavad , üks neist on enne kirjutamist võtnud südamerohtu , teine napsi ( tal on süda terve ) . Ka mere kohta ei saa nad midagi täpsemat lisada . Siis võib juhtuda , et need , kes neid kirju nagunii on lugenud , saavad teada , mis juhtus <arv>. aasta sügisel . Ja see pole hea . Viies Minu emal läks <arv>. aasta augustis rannas paati oodates süda pahaks . Tema suust purskus vahune juga , mis oli sama värvi mis meri . Ka meri öökis , kuid temast üle karjuda oli võimatu . Ema karjus : tal oli valus . Ta oleks rohkemgi karjunud ja kõvemini . Kuid suust tuli uus juga , mis oli sama värvi kui taevas , kus päike loojuma hakkas . Minu vanaemad , kes mõlemad on ühel korral sünnitanud , ei tea , mida teha või asjast arvata . Neil nii ei olnud ; neil oli kergem . Ka ei tea nad midagi närvidest . Neil neid pole . Küll hoiavad nad kõvasti kinni oma meeste , minu vanaisade kätest . Vanaisad on abitud , nad mõlemad on elanud oma naiste hirmuvalitsuse all . Rohkem midagi pole , mis neid ühendaks , kuid sellest piisab : nad mõlemad on nagu lapsed ( keda iga hetk saab olema ühe võrra rohkem ) . Vanaemade tahe käib nende omast üle . Nad on sellega harjunud . Nad kirjutavad alla kokkuleppele , mida kuskil ei avaldata , mida keegi ei kirjuta . Kuid mis sellest hoolimata on olemas : meres ja taevas . Isa isa oma poja ( minu isa ) pärast ei karda : tal on oskusi , millega endale igal ajal elatist teenida . Ka ema isal pole põhjust oma tütre ( minu ema ) pärast muretseda . Ta teab , et niikaua kui tema kõrval on minu isa ( tema väimees ) , on ema elu igavene . Või kui mitte tema elu , siis minu elu . Kuid mind veel pole , ei saa tükk aega olema . Kui ma vanaemadele oma sünnist kirjutan , pean oma vanusele mõttes alati paar aastat juurde panema . Muidu pole valetamine võimalik . Aus valetamine . Kuues Kuid see polnud mina , kes siis sündis . Sellepärast olen ma sunnitud valetama . Mul on olnud õde , keda kunagi pole olnud . Mul on olnud vend , keda kunagi pole olnud . Nad mõlemad on mul olemas olnud . " Kas tal on sinised silmad ? " küsib üks vanaema . Ning ma vastan talle : " Jah , tema silmad on sinised . " Ka isa , kellele kiri on määratud , vastaks samamoodi : napilt , emotsioonitult . Olen seda talt õppinud . Käekirjaga raskusi pole : arstitäht ja kirjatäht on kaksikud . Retsepte kirjutan nagunii isa eest . Loomulikult teab ta seda , tal on minu üle hea meel . Ta teab , et aitan teda ka siis , kui ta ise seda teha ei saa . Ma ei mõtle surma ; surm on elu ees väike ja armetu . Teise vanaemaga on raskem . Temale kirjutan kirjutusmasinaga . Ema allkirja on kerge järele teha : ainult üks täht ja joon . Joon on sirge , selle pikkus varieerub viiesti sentimeetrist seitsme ja pooleni . Täht on L , see on ema eesnime esitäht . Ma olen näinud ema allkirju siis , kui ta veel abielus ei olnud . Siis oli nimi välja kirjutatud ja joon lühem . Muud vahet pole . Joon ei tõuse ega lange . Ja joone lõpus on alati punkt . See jätab mulje lõpetatusest . Ja iseloomu- ning meelekindlusest . Tegelikult on kõik vastupidi : minu ema on väga närviline , kuid minu isa teab , kuidas teda vapustuste eest hoida . Mõnikord see ei õnnestu , siis ei tõuse ema päevade kaupa voodist . Emal on alati rohud kaasas . Kui tal halb hakkab , võtab ta tabletti . Teised seda ei märka , mina näen , kuidas käsi taskusse läheb . Tabletikarp on samas taskus , kus taskurätt : ema ei taha , et teised tema haigusest teaksid . Pealegi ei oskaks ta öelda , mis tal õieti viga on . Närvid ? Närvid on ju kõikidel ? Minul võib olla vähem , elu on mind õpetanud . Ema haigus on suurendanud minu vastupanu- , aga ka tähelepanuvõimet . Ma näen seda , mida teised ei näe . Ja mõtlen sellest , mis teistele pähe ei tule . Enamus mõtteid ongi endast väljapool , tuleb ainult osata nad sealt üles korjata ja enda pähe panna . Ema mõtted on kõige huvitavamad . Kuid ta hoiab neid endas . Ema mõtted on ema vangid . Ta ise on nende vang . Mõtted ei lase tal elada . Kuid ka mitte surra . Mõni mõte on elumõte , sellest saab hing toitu . Ja surm taganeb . See on hea , et ma ema eest kirjutan . Ta ise polekski selleks võimeline . Kirjad teeksid talle haiget . Kuid esimene kiri , mille ma ära võtsin , polnud emale . Võib-olla sellepärast see juhtuski . Ma võisin mõelda , et kirja kirjutaja on isa patsient . Selliste kirjade avamise ja neile vastamise volitus oli mul olemas . Kuid see pole tõsi . On tõsi vaid poolenisti , nagu enamus tõdesid . Mul oli tunne , et keegi , kes on väga kaugel , tahab olla väga lähedal . Ma tõstsin kirja üles , vaatasin vastu valget . Kiri nagu kiri ikka : kirjapaberile on midagi kirjutatud , pandud ümbrikusse ja saadetud teele . Teatud , tuntud suunas . Kuid kui ma kirja nuusutasin , sain kohe aru , et see pole tavaline kiri . Nüüd ma tean , et see , mis lõhnas , oli õunavein , vanaema favoriit ( kasutan tema enda sõna ) , mida ta kirja kirjutades rüüpas . Liimi ja veini segu ( üks sõõm ka enne keele suust välja pistmist ! ) virgutas mu meeli , pani mõtlema mõtteid , mis ei pruukinud olla minu omad . Minu mõtteis segunesid vanaema ja minu mõtted . Nagu liim ja vein . Kirju kirjutasin käega ja masinaga . Käega olin isa , masinaga ema . Masin oli meil juba " Mosu-ajal " : Underwood , mugav , müratu , võll <arv> tolli , <arv> kirjamärki , automaatne tabulaator , tabulaatori pidur , tsentreerimise skaalad , automaatne lindivahetus , <arv>-e kohaline reastaja , kaetud ja granuleeritud küljed ( andmed sõna-sõnalt passist ) . Underwood on kohver-kirjutusmasin , kuid meil on ta ilma kohvrita . Kohver on kaduma läinud , alles on ainult üks , masinaga pool , kaant pole . Ja sanga . Isa oli ta saanud tagasiteel Noarootsist . Ikka on nii , et kuhu isa ka ei lähe , alati on keegi , kes vajab tema abi . Ja tahab selle eest ilmtingimata tasuda . See on inimlik , kuid kurnav . Rohkem kui amet , mida isa nautis , väsitasid teda häbelik-alandlikult välja sirutatud käed , kiired liigutused kitli tasku või kui kitlit polnud , kui isa oli selle juba jõudnud seljast võtta ( ta tegi seda kiiresti ) , siis ükspuha millise seda asendava koha või paiga suunas , tarbetu tänusõnapuru , mõnikord arusaamatul moel ka pisarad ja nuuksed , kuigi minu teada neid polnud , keda isa aidata poleks suutnud . Tollastest haigustest oli kõige tavalisem düsenteeria . See tuli napist toidust ja vitamiinipuudusest . Kuid ka hirmust . Hirme on igasuguseid . Pea iga asjaga kaasneb hirm . Ka eluga . Eluhirm on kõige hullem . Ka mina olen sündinud hirmust . Hirmust , et lapsi enam ei saa . Kindlasti tundis ka too Underwoodi omanik hirmu . Hirmu surma ees , kui tal oli düsenteeria . Hirmu elu ees , kui tal oli perekond . Hirmu venelaste ees , kui tal oli maa ja maja . Hirmu sakslaste ees , hirmu ka omade , eestlaste ees – hirm on nakkav ! Ta võis ka tolle Underwoodi pärast põdeda . Nii haigust kui hirmu . Pole võimatu , et kirjutusmasin polnud tema oma . Masinal on märke , mis sellele osutavad . Üks märk , kuid sellest hiljem . Sel juhul oli see kasulik tehing : lahti haigusest , vaba vargusest . Varastatud masinaga on kergem valetada . See vale , mida masinal kirjutan , kaalub käega kirjutatust vähem . Nool nullpunkti juures väriseb , kui ma ühele vanaemale kirjutatud kirjad ühte , teised teise kätte võtan . Kirjad nagu kaaluvihid . Kuigi need on kõigest koopiad . Kergeid asju on raskem kaaluda , kaalud peavad olema täpsed . Kuid suhe tõe ja vale vahel jääb samaks . " Kas tal on pruunid silmad ? " küsib teine vanaema . See , kes emale on ema . " Jah , " kirjutan . " Tema silmad on pruunid . " Toksin kõik tähed ükshaaval . Sihin , siis löön . Ja siis vaatan , kas läks pihta . Õigesse kohta . Mõnikord löön liiga kõvasti , paberisse jääb auk . Kuid sõna on ka auguga arusaadav . Vähe on neid , mis ei ole . Isegi jah on ikka jaa , kui talt viimane täht ära võtta . Või jätta . Lüüa . See on esimene kiri , mida ma masinal kirjutan . Olen veel väike , seitsme aastane . Kuid mitte nii väike , et ma kirjutada ei oskaks . Ma mõtlen väiksemalt , kui ma kirjutan . Kirjutan nagu täiskasvanu . Nagu ema . Nagu isa . Seitsmes Kolm päeva enne eksamit läheb Pireti vanaema kaduma . Piret helistab mulle . Tema hääl on tavaline , seal pole hirmu . Ta teab , et vanaema ei saa minna mitte kuskile . Kuskil peab olema koht , kuhu ta on läinud . Seda on temaga ennegi juhtunud ja ma tean seda . Kuid poest kaugemale ta tavaliselt ei lähe . Ta läheb pojaga kohtuma . Poeg on surnud . Poeg on Pireti isa . Juhtub sedagi , et ta tuleb ise koju tagasi . Siis on ta oma pojas tükk aega pettunud . Niisugune on ta alati olnud , tuisupea , lohutab ta ennast . Seekord pole ta tagasi tulnud ja poe juures teda ka pole , Piret on seal käinud , vaadanud igaks juhuks igale poole , käinud läbi kõik lähedal asuvad aiad ja õued , küsinud inimeste käest , kuid keegi pole vanaema näinud . Nad oleksid ta ära tundnud ja koju tagasi toonud . Kui võimalik – ükskord oli vanaema kedagi löönud . Löök polnud tugev , kuid see , keda löödi , oli linnajao suurim latatara . Ta puhus asja nii suureks , et keegi ei julgenud enam vanaema lähedale minna . Võib-olla kaitses ta oma poega , kes nähtamatuna tema kõrval seisis ja temaga juttu ajas – kuulmatult ? Vanaema pobinat oli kuulda , kuid neid , kes iseendaga rääkisid , leidus teisigi . " Räägib endast targemaga , " öeldi . Ka rääkijad ise olid sellega nõus ja naersid , kui neid noriti . Kuid vanaema ei rääkinud endast targemaga . Isegi mitte iseendaga . Vaid oma pojaga . Kui aeg üle läks ja poega ikka ei ilmunud , hakkas vanaema roppude sõnadega sõimama , tema suust lendasid kuradid ja matid . Esialgu vaikselt , siis ikka kõvemini , kuni terve tänav kajas . Kui mitte enne , siis sellest taibati , kellega on tegemist ja otsiti üles Piret , kes oma vanaema koju tagasi talutas . Pireti sõna vanaema kuulas . Esialgu sõidame läbi kõik need kohad , kus vanaema olla võiks . Me külastame kohvikuid , kuid ainult peenemaid , neid , kus on sälinud midagi sellest ajast , kui vanaema oli ise peen daam . Ikka on alles mõni asi , mis vanast ajast järel , lühter laes , kardinapuu akna kohal , kapp seinal , ukselink ukse ees . Ja muidugi lõhnad , mille tundmist Piret on vanaema käest õppinud . Lõhnad on kõige püsivamad , järgmisel kohal on lingid . Ka uuel uksel võib olla ees vana link . Ilmselt on linkide hoidmine eestlase eripära , mulle tuleb meelde , et ka meie kodus on uhiuuel uksel ( mille üks puussepast patsient meile on toonud ) vana link . Linki annab uksega kokku sobitada , see oleneb sellest , kuhu ta ukse külge panna . Kohast sõltub kõik , sobiv koht on nagu mask , mille taha aeg võib mugavalt varjuda . Külastame ainult neid kohvikuid , millel on lingid ja lõhnad . Kuid üheski kohvikus , kus on lingid ja lõhnad , pole vanaema . Olete te näinud vana inimest suure kohvriga ? küsib Piret . Vanaema pilti tal pole , kohver ütleb kõik . Inimesed vangutavad päid , oleme näinud kõike , mida vanade naiste juures võib näha , hõbedasi juuksenõelu , paberossihülsse ja nikerdustega sigaretikarpe , lillade lintidega kübaraid , plokkkontsade ja pronkspannaldega kingi , monokleid ja näpitsprille , hõbesõrmuseid , elegantseid käevõrusid , ripatskõrvarõngaid , kuldkette ja kaelakeesid , kuid kohvrit , pealegi veel sellist , millega rännatakse kaugetesse paikadesse ( nagu Piret selgitab ) , ei , seda küll mitte ! Oli vanaemal siis kohver ? küsin Piretilt . – Loomulikult , ega ma muidu nii rahulik ei oleks . Ilma kohvrita oleks ma juba hull valmis . – Kõne alla tulevad veel pargid – juhuks , kui vanaema ära väsis . Kammime läbi ka pargid . Mitte kõik , ainult need , mis vanaema ja kohvriga kokku sobivad . Hirvepark , Kadriorg . Igale poole autoga ligi ei pääse , kuid pargiga on see hea asi , et ta on juba kaugelt enam-vähem peo peal . Teen auto akna lahti , sõidame aeglaselt ümber pargi , tiirutame kitsastel tänavatel . Vahel tõstab Piret käe üles . Võtan jala gaasipedaalilt , auto aeglustab käiku . Kuid Piret laseb käel kohe langeda . Käime ka loomaaias . Küsime piletimüüjalt , ehk on ta näinud kedagi , kellel on suur reisikohver , vöödilise luusanga , metallnurkadega ? – Ei , kohvrist ei tea ma midagi , kuid paari tunni eest ostis minult pileti üks vanem naine , keda mul on raske ilma kohvrita ette kujutada . – Kuidas ta välja nägi ? – Kõhn nagu piitsavars . – Ja mis tal seljas oli ? – Kolme suure valge luunööbiga sinine suvekleit , lühikeste valgete varrukatega ... See on tema – vanaema mis vanaema ! Jookseme loomaaeda sisse . Kuid me ei leia kedagi . Käime läbi kõik majad ja puurid , peatume tarade , muruplatside ja basseinide ees . Asjatult . " Mis ta nimi oli ? " küsin Piretilt . " Kelle ? " " Piletimüüja ? " " Miks sa seda küsid ? " " Mul on tunne , et sellest võib kasu olla . " " Kuidas ? " " Ei tea isegi , lihtsalt on selline tunne . " " Oksana . " " Kust sa seda tead ? " " Tunne ütleb . Nagu sinulgi . " " Sildi peal oli öeldud , et tal polegi nime . " " Besfamilnaja on ka nimi . " Silt rippus piletimüügiputka seinal , kella ja kalendri all . Me mõlemad nägime seda ja jätsime meelde . See on seadus – ei taha meelde jätta , aga jääb . Kas võib sama öelda asjade kohta , mida ei otsi ? Kas nad tulevad ikka ise välja ? Jalutavad vastu ? Ütlevad tere ? Rääkimise ajal tekib meil kahtlus , et kui meie otsingut alustasime ja loomaaia ühtpidi läbi käisime , oli vanaema oma külaskäiku juba lõpetamas . Ta võis kohe pärast seda , kui meie oravapuuri kõrvalt trepist üles karude juurde tormasime , samast väravast väljuda , kust meie sisse tulime . Piletimüüja meie kahtlusi ei kinnita . Kuid ei lükka ka ümber . Ta on piletimüügiputkast välja tulnud – kõhn nagu piitsavars , seljas sinine kleit , lühikeste varrukatega , kolme suure valge nööbiga ... Ta seisab liikumatult kaarja sildi all loomaaia väravas . Värava kohal ripub kaarjas silt , mille tähed öösel põlevad : ZOOPARK . Ta seisab liikumatult nagu toonekurg , kuid on selline tunne , nagu vaataks ta meid ja lehvitaks meile hüvastijätuks . Lehvitame vastu . Käivitan auto . Vanaema leiame Piritalt . Ta istub muuli lõpus . Viimasel kivil . Kahe vee vahel . Vasakul jõgi , paremal meri . Kolmas vesi , vihm , on taevas . Veel ei saja , kuid varsti hakkab . Kui Piretiga koos väljas olla , hakkab varem või hiljem sadama . Piretiga – Pirital . Vanaema kõrval on kohver . Kohver on suur ja raske . Kui Piret kohvri sangast kinni võtab , paneb pingutus ta ägama . Tahan Pireti käest kohvri ära võtta , vaadaku tema parem vanaema järele , kuid Piret ei lase . Ta lükkab mu kõrvale . See liigutus on nii lõplik , järsk ja terav , et ma libedatel kividel libastun . Hädavaevu õnnestub mul tasakaalu säilitada . Päike on loojumas . Vesi on sile-sile . Peaaegu nagu tee . Kuuma ilmaga sädeleb ka asfalt nii . Tee kohal on veel teine tee , sõitjale on see halb . Halvem kui vihm . Päikese tee on punane . Joon . Punase joonena läbib ... Auk räägib sageli nii . Ja mitte ainult tema . Ma olen seda joont taga otsinud . Kuid pole leidnud . Ikka on mitu . Mitu joont , mitu mõtet . Seal , kus mina näen võrku , kõikide asjade seotust ja sõltuvust , näevad teised ( õpetajad , inimesed ) üht . Mingit sellist üht , mis on kas suurem või parem . Mis on nagu hea vangivalvur . Või ema , kes lapsele hällilaulu laulab . Või isa , kes ütleb : " Tule minu järele , astu minu jälgesse , need on veel soojad ... " Vanaema ei pane vastu . Teda pole vaja veenda . Tema aeg on täis saanud . Ta tuleb meile järele . Ometi käib tema tahe meie omast üle . Kui ta tahaks , võiks ta vee peal kõndida . Usun seda . Auto juures ägab Piret viimast korda . Kohvri pagasnikusse tõstmine käib talle ilmselgelt üle jõu . – Luba , ma aitan . – Kus vanaema on ? – Istub juba autos . – Kus ? – Ees . – Piret näeb isegi , kuid ikka küsib . Tal on vaja , et oleks keegi , kes tema nägemist kinnitaks . See olen mina . Jah , ütlen , nii see on , vanaemaga on kõik korras , sul ei pruugi tema pärast enam muretseda , ma võin eksida , kuid mulle tundub , et ta on õnnelik . – Olgu , ütleb Piret ja laseb kohvrist lahti . Kohver istub pagasniku ees kividel , uriseb , tige nagu tiiger . Sirutan käe välja , sellistel puhkudel on kiire tegutsemine kõige õigem . Haaran sangadest , olen sangar . Täit jõudu ma tarvitada ei jõua . Kohver lendab õhku , minu käsi tema küljes kinni . Löön ülestõstetud pagasiluugi luku vastu oma sõrmenukid veriseks . Kohver on tühi ! Vihm . Kaheksas " Miks ? " " Kui teaks , siis ütleks . " " Tema arvates on kohver täis ? " " Sul on õigus . " " Tühjust täis . " " Nii kõlbaks öelda Augule . " " Kuidas peab ütlema , et oleks õige ? " " Ei tea . " " Miks sa nutad ? " " Kust sa seda võtad ? " " Ma ju näen , sinu silmad on niisked . " " Ära vaata , ma ei taha ... Kui kohver on täis , siis vanaema läheb . Ja jääb . " " Kui täis on täis ? " " Ükskõik kui väike asi teeb kohvri täis . Mõnikord tõusen keset ööd üles , teen kohvri lahti , kontrollin üle kõik sahtlid ... neid on palju , vaata ... " " Kas just palju , aga sügavad on nad küll . " " Seda ma mõtlesin , kui ütlesin palju . Palju siin vahet ? " " Vahet pole . Palju ja sügav on üks ja sama . " " Nii on . Mul läheb palju aega , enne kui võin kindel olla , et kuskil sahtli põhjas midagi ei ole . " " Kui oleks ... " " Siis läheks ta ... teist teed pidi . Sa ju tead . Sellepärast ma nii närvis olingi . Kohver peab olema väga raske . Ainult mina ja vanaema jõuame seda tõsta . Mul oli kuri kahtlus , et seekord nii ei ole . Kahtlustasin , et seal on midagi sees , mis teeb kohvri tühjaks . Anna mulle andeks ... " " Pole miskit , sõrmenukke olen ma ennegi ära löönud . " Üheksas Vanaemadel on tekkinud kahtlus . Nad ei kõhkle minus , kuigi mul on eri värvi silmad . Seda juhtub sageli , et sündides on lapse silmad üht värvi , kuid värv muutub ruttu – mõne aastaga . Sama asi ka juustega . Mitte keegi ei või teada , millised muutused meiega toimuvad . Osa paistab välja , nendega on kerge , teised mitte , nendega on raske . Esimeste kirjadega mingit probleemi polnud . Mis on lapse nimi ? küsisid nad kohe , kui olid minu käest teada saanud , et on sündinud keegi , kellel on ühtaegu nii pruunid kui sinised silmad . Mart , ütlesin ühele , Maria teisele . Ka see ei põhjustanud tragöödiat . Ju on mul kaks nime . Kuivõrd Mart oli ühe mu vanaisa nimi , Maria aga selle vanaema nimi , kes polnud abielus mitte Mardi , vaid Helmutiga ja Mardi naise , minu teise vanaema nimi oli Elisabeth , siis ühendasin sel kombel kaks perekonda , kuid andsin lootust ka neile , kes seekord nimest ilma olid jäänud . Sest kui esimene kord nõnda nimesid anti , siis võisid ju need , kes seekord nimest ilma jäid , järgmise korra peale loota . Kuid seda , keda võinuks kutsuda Helmut-Elisabeth ei sündinudki . Juhtub sedagi . Kuid võib ka olla , et mind on kaks : Mart ja Maria , õde ja vend , kes sündisid ühel ja samal ajal. Keda oli kaks ; kes olid kaks . Kaksainus . Mind reetis tehnika . Nad ei suutnud kuidagi uskuda , et meil pole telefoni . Kui autod on ( neist andsin kohe teada ) , kuidas siis telefoni ei ole ? Telefoni ei saanud meil olla väga lihtsal põhjusel – siis oleksid mu valed korrapealt välja tulnud . <arv>. aastal , kui esimene kiri saabus , meil telefoni tõepoolest polnud . Ja ega siis keegi niiväga helistada ei julgenudki . Ei sealt siia ega siit sinna . Telefon tekkis meile siis , kui ilma enam ei saanud . Ega see isale eriti ei meeldinud , ta ei võinud sallida , kui helistati " ilma asjata " . Asi oli haigus , tõbi või tervenemine ehk ravi mõju , kuid mitte tänu . Kõik aitähid pidin mina vastu võtma , kuid leidus ka neid , kes isaga isiklikult kontakti said . Isa ei pidanud tervenemist mitte kunagi pelgalt iseenda teeneks , mul on raske öelda , kas ta just Jumalat uskus , pigem saatust . Samas ei mäleta ma , et ta kunagi oleks pillanud mõne lause , mis tema usku oleks kinnitanud või ümber lükanud . Kirju loen ma autos . " Mosus " on mul tulnud lugeda kõige vähem kirju , kõigest kaks ja neist ma juba rääkisin . " Pobi-aeg " on olnud kõige kirjaderohkem . Ma ei lootnud , et üldse vastatakse . Ei tahtnud , kui aus olla . Kui nad aga korra tulema hakkasid , oli kohe järgmine mure platsis . Kuidas sel ajal kodus olla , kui kiri saabub ? Ma lootsin , et mu valed tulevad ilma minuta ilmsiks , kuid ikka juhtus nii , et olin kirjade ajal kohal . Ajal : õigel . Natuke varem , mitte kunagi pärast . Ikka jõudsin enne postkasti vaadata kui ema . " Pobi-ajal " tuli kokku kümme kirja , üheteistkümnes saabus siis , kui oli interregnum ning meil polnud parajasti ühtki autot . See aeg on ilma-aeg , vahe-aeg , null-aeg . Üheteistkümnendal kirjal pole paarilist , paaritu arv tuleb sellest , et üks vanaema palus vanaisal kirjutada . Selles kirjas on ainult üks lause : " Armas poeg , mind enam varsti pole . Ela hästi . Mart , isa . " See on isale . Kirjutan vastu : " Keegi ei saa looduse vastu , isa . Minu pojal on samasugused silmad kui sinul – sinised . Ta armastab sind väga . " Ema isa on veel elus , aga ma ootan temalt kirja . Kahe aasta pärast saan teada , et ka ema isa enam pole . Kiri on saadetud varem , kätte saan ta hiljem . Kuid see veel tuleb . Vanaemad arvavad , et meil on sula . Nad tahavad meile külla tulla . Püüan neid takistada . " Sula on juba ammu läbi , see lõppes siis , kui ta algas . " Nad ei saa sellest aru . Kuidas saab üks asi sündides surra ? – " Meil siin on permanentne parasvööde , " kirjutan vastu . Permanentsele tõmban joone alla ka selles variandis , mis on tehtud käega . See on minu kaheteistkümnes kiri . Kahekümneneljas , kui koopiad kaasa arvata . Kokku ( vanaisaga kokku ) on minu kirju kolmteist ( ilma koopiateta ) . Üks kiri jääbki vastamata , tema aeg pole veel tulnud . Kümnes Kuid telefonil tahaksin peatuda pikemalt . Ilma telefonita poleks ka seda lugu . Täpsemalt – teist osa . Seda , kus läheme Piretiga koos Tartu , kuid mina naasen mõne aja möödudes Tallinna , sest ema haigus süveneb . Kuid sellest edaspidi . Telefoni avastas Alexander Graham Bell <arv>. aastal . Erinevalt Darwinist polnud Bell oma uuringutes eriti süstemaatiline , rohkem kui teadmisjanu innustas ja andis talle energiat soov inimesi aidata . Ta aitas teisi , aga kui endal abi vaja oli , polnud seda kuskilt võtta . Pean siin silmas seda , et insuliin avastati vaid aasta varem ( <arv> ) , kui Bell jäi suhkruhaigeks ja suri – <arv>. Elanuks ta kauem , võinuks ta end ehk ise aidata . Haigus suunanuks tema mõtteid , aju hakanuks tootma ideid ja hüpoteese , millest mõni võinuks osutuda viljakaks . Oleks polegi nii paha poiss , kui teda näidata püütakse ( kohmaka keelekasutuse kaasabil on see korda läinud ) , mõte ei tee vahet , kas on või oleks . Mõttes on kõik üks – olevik . Kõik , mida Bell tegi , oli motiveeritud otsesest vajadusest : puht-teoreetilised küsimused talle huvi ei pakkunud . Nii sündis metallidetektor , mida katsetati <arv>. a. <arv>. juulil president Garfieldi kehal , kuhu oli tunginud palgamõrvari kuul . President küll suri , kuid mitte Belli süü läbi ning seadet kasutati samal otstarbel meditsiinis veel hiljemgi . Sama aasta suvel suri hingamispuudulikkusest põhjustatud komplikatsioonidesse Belli vastsündinud poeg . Isa , kes oma poega aidata ei suutnud , mõtles välja " vaakumvesti " , millest hiljem arenes välja tehiskops . Bell leiutas ka hulgaliselt " jalgrattaid " , talle kuulub idee ravida vähki raadiumiga , vaid mõni kuu varem oli sama mõttega välja tulnud üks prantsuse meedik . Kuid Belli see ei heidutanud , leiutamine oli tema jaoks sama mis hingamine . Hingamist õppis Bell vaegkuuljast emalt . Ta surus oma pea vastu ema rinda , et teada saada , kuidas õhk ema sees liigub , kuidas moodustuvad sõnad ja helid . Kuidas teha nii , et emal poleks enam vaja seda suurt ja kohmakat toru , kust maailm temani jõudis ? Kuidas teha teda selliseks nagu kõik emad ? Nagu kõik inimesed ? Oma intuitiivses humanismis , mis seisnes inimkonna päästmises kõikidest pahedest , eluraskusest ja tõvedest , väljendas Bell vahel ka äärmuslikke ideid . Nõnda nõudis ta kurtide tütarlaste steriliseerimist . Järelikult taipas ta üht-teist haiguste pärilikkusest . Ka Belli enda naine oli kurt . Kuid ikkagi , telefoni algus oli – ema ! Telefon on ema-telefon ! Olen enda käest sageli küsinud : oleksin ma suutnud päästa oma ema ? Kuid vastus on ei . Pigem aitasin oma ema surmale mulle nii iseloomuliku liigse agarusega kaasa . Ma täitsin kõik ta soovid , mõnd aga ennetasin . Mõni soov , mille ma täitsin , kuulus rohkem mulle kui emale . Üks kindlasti , kuid sellest räägin siis , kui see juhtus – öösel . Belli ema oli vaegkuulja , teda telefon aitas . Kuidas oleksin tahtnud kogeda – kuulda nagu Bell – oma ema mõtteid , mis minust aga pikkamööda ja pöördumatult kaugenesid ! " Härra Watson , tulge siia , mul on teid vaja ! " Need on esimesed telefoni kaudu öeldud sõnad : <arv>. Miks Bell nii ütles ja mis siis tegelikult juhtus , kas olid need sõnad seotud sellega , et " nupukas Aleck " vajas tõesti abi ( ühtede allikate järgi olevat ta oma leiutajalaual happepurgi ümber ajanud ) või tahtis ta kõrvalruumis viibivat teist leidurit Thomas Watsonit suurest rõõmust lihtsalt emmata , jääbki teadmata . Tuleb arvata , et just dramaatiline olukord ( kaks inimest , kes vajavad üksteist ! ) jäädvustas Belli telefoni leiutajana ajaloo anaalidesse ja inimeste teadvusse . Elisha Grey'l ( kes patendi taotlemisega vaid mõni tund hilines ) ja Thomas Edisonil midagi võrdväärset vastu pakkuda polnud . Nüüdsest peale oli telefoni kreekakeelne tähendus materialiseerunud : hääl ( phone ) rääkis kaugelt ( tele ) . Ning mitte lihtsalt hääl või heli – muusikat oli " võlulüüra " ( nii kutsus oma leiutist Sir Charles Wheatstone , telegraafi kaasavastaja ) abil ennegi toast tuppa kantud – vaid sõnad , seitse võlusõna : " Mr Watson , come here , I need you ! " Sõna tuli traati pidi kuulaja kõrva ! Ilma ütlejata ! Kuid kui palju rikkam on sõna , kui ütlejat ennast pole kohal ! Kohal puududes : puududes kohal . Kui isa patsiendid isale helistasid , oli kohe tunda , kes nad olid ja millest mõtlesid . Mõnikord võis hääl inimese välimuse " ette öelda " . Tõsi , hääle ja välimuse ühitamine tõi endaga kaasa ka üllatusi . Tänumeel paneb hääle võnkuma ka neil , kes muidu on tasakaalukad või arvavad end olevat . Kahtlus ( mida peaks doktorile pakkuma , mis teeb talle heameelt , mis vihastab ? ) kõlab hoopis teisiti . Vahel harva ( ja vanemas eas ) olen ma televiisorit vaadates tajunud , et hääl seisab rääkijast eraldi . Hetk , mil seda tajud , on imelühike ja kaob kohe . See on kas väga sügav ja tõene teadmine . Või siis haiguslik nähe , mille organism ise korrigeerib ; võib-olla on põhjuseks ka see , et mingid hääled ja nende kandjad ei sobi lihtsalt kokku ning efekt on umbes sama , mis siis , kui teie ees seisab inimene , kellest olite telefonikõne põhjal arvanud , et tegemist on mehega , kuid hiljem avastate , et teiega oli rääkinud hoopis naine , kelle hääl on kummaline segu hirmust oma mõtteid ja soove paljastada , ning heast kasvatusest , mis hääle kurku ja ninaõõnde surub . Just sellised olid üllatused , mida isa aidates kogesin . Toodud näide on äärmuslik , kuid üllatus ( nagu ka armastus ) on ekstreemne seisund , kõik , mis jääb allapoole ( või on ülal ) , mida on vähem , mida napib ( kuid mis võiks olla ) , kannab juba teist nime . üheteistkümnes Pireti ema on nagu koorejäätis rosinatega . Ma neelatan alati , kui teda näen . Tema saab sellest vist valesti aru . Ta arvab , et see on seoses Piretiga ja sellega , et ta on Pireti ema . Aga ei ole . Ma ei tea , kust ja kuidas tekivad mõted , aga selline mõte mul oli , et Pireti ema on koorejäätis rosinatega . Ta on nii lahke . Tal on mind nähes alati hea meel . Kui ma teda esimest korda nägin , jäi mul mulje , et tema tunneb mind juba ammu . Seda on mul ennegi juhtunud , et ei teata mind , vaid mu isa . Mind tuntakse isa järgi . Tema põhjal . Usun , et nii võis olla ka Pireti emaga . Pireti ema , vanaema ja Piret elavad kõik ühes toas , vanaema on sirmi taga kella all . Sirm on kokkupandav , ka kella saab seina küljest lahti . Kui vanaema tahaks , saaks ta toas ka teise kohta minna . Kuidas sa küll kõike nii hästi tead ? imestab Piret . Nii ju ongi , vanaema tahtel on voodit toas mitu korda liigutatud , kuid alati nii , et kell jääks kas peatsisse või voodi kõrvale . Lagi ei tule kõne alla . Jäävad üle nurgad ja seinad . Seintes on üheksa auku . Võõras võiks arvata , et seal on rippunud pildid , mis on mingil põhjusel maha võetud ja siis unustatud . Tuba on hoopis teine tuba , kui vanaema , voodi , kell ja sirm on uues kohas . Mul on Pireti ees natuke häbi : mul on mitu tuba , ma võin lugeda ühes toas , mõelda teises ja puhata kolmandas . Kirjade kirjutamisest rääkimata , kuigi seda tuleb teha salaja . Pealegi on kirjutusmasin klaveri kõrval üks häälekamaid instrumente : tippisin oma kirju siis , kui kedagi kodus polnud . Kuid ka tavaline , käega kirjutamine on ohtlik . Südamest rääkimata : kui kirjutad südamega , saadakse sellest varem või hiljem teada . Või süüga . Pireti juures saab teha kõike , kuigi ruum on tilluke . Mul on isegi tunne , et kui ma tahaks Piretit kallistada , leiduks ka selle jaoks koht . Ma olen kindel , et kõik need poisid , kes on Pireti surnud laste isad , on siin vähemalt korra olnud . Pireti ema ja Piret magavad lahtivõetaval diivanil . Diivan on sirmi kõrval teine asi , mis käib lahti ja kinni . Ka rattad on tal all , aga ta on sellises kohas , kus vanaema voodit ei pruugi karta – ei jää ette . Ta on ahju taga . Ahi on tema ees . Siis on veel väike laud ja ja tagasihoidlik tugitool . Ja mõned toolid . Ja kirjutuslaud . Rohkem eluks vaja ei ole . Elu ei nõua inimestelt palju , ta on küll suurem kui surm , aga mahub võrdselt nii lossi kui hurtsikusse : üle ei jää midagi , puudu ka mitte . Kui ma Pireti juures olen , pakub ema mulle alati süüa . Ma ei saa keelduda , piisab tema häälestki ja mu suu valgub sülge täis . Mõni kompleks vist , peaks isa käest küsima , kuigi tema arvates on kõik see , mis toimub hinges , puhas väljamõeldis , millel puudub materiaalne kandja . Aitavad medikamendid , nuga ja viin . ( Nii on ta ühes raadioloengus öelnud , leidub inimesi , kes talle seda pahaks panevad . ) Kuid ma olen näinud , kuidas isa haigeid ka hingeliselt aitab , olen talle ise seejuures abiks olnud , ma ei tea , miks ta üht osa endast maha salgab . Kuidagi peab selle kasu olema . Endale , siis ka teistele . Kui ema mulle süüa pakub , istub ta otse minu vastu ja vaatab , kuidas ma söön . Mul on tunne , nagu näeks ta mu sisse , jälgiks toidu teekonda minu seedekulglas ning teeks sellest vaid talle teadaolevaid järeldusi . Ehk minu kui Pireti " tulevase " kohta ? Või huvitab teda minu isa ? Isa meeldib naistele , ma tean , tal võib ju isegi mõni haiglaõest armuke olla , aga ma ei pane talle seda pahaks . Mul oleks ka . Mitu ja korraga . Ning ma ei tunneks nende vastu mitte midagi . Ei mingit tunnet , isegi mitte tüdimust . Oleksin külm nagu kala . Ma poleks ma ise , vaid keegi teine , kes on minust parem ja targem – läbivam , nägijam . Pireti ema toidud on kõik natuke magusad . Osalt sellest , et mul on selline mõte , aga ka tegelikult . Ta ütleb : " Igaüks paneb ise . " Soolatops on laual , pipar ka , aga kui palju ka ei raputa , magedaks jääb ikka . Tervet topsi sisse ei saa panna , see oleks imelik . Pireti juurde juhtun alati just siis , kui sööma hakatakse . Või natuke varem . Mitte kunagi hiljem . Kuid vaevalt olen ma saanud seal veerand tundi olla ( seisan ukse peal , ei astu lävepakult alla , kuigi kutsutakse ) , kui leian ennast laua tagant . Vähe sellest , ma söön isukalt , sest tean – süües on neelamine loomulik . Kui ma kõvasti söön , seisab kõrisõlm ka pärast sööki tükk aega paigal . Kuid söök peab olema Pireti ema tehtud , see ei aita , et ma varem kõhu täis söön . Mage pole maitsetu . Sool ja pipar käivad käest kätte , vahel juhtub , et toos ja tops saavad tühjaks ja ema ( või Piret ) toob köögist juurde . Täidab topsi ja toosi ära veel enne , kui nad päris tühjaks saavad . Põhja pealt ei saa kätte , üle poole peab sees olema , siis on lootust . Augud ummistavad ära , terad ei mahu läbi ; talvel on augud lahti , siis on ka toas jahedam , soe suveilm teeb soolaterad kleepuvaks , pipraga nii ei ole , pipar on nagu liiv mererannas . Kohver on vanaema voodi all . Kaheteistkümnes Eksami ajal hakkab Piret verd jooksma . Oleme kahekesi klassis . Eksamikomisjon , Tilk ja Auk on välja läinud . Eksam on puhas formaalsus , meile antakse võimalus spikerdada . Mina seda ei tee . Ei hakka ennast alandama . Kuid paljude jaoks on ühiskonnaõpetus raske . Millal enne on muinasjutud kerged olnud ? Tavaliselt on neis sees mingi selline riugas , mida ei tea hingest aimata . Sõnade taha ja vahele on peidetud kurjus ning kuigi sa tead , et ta seal on ning sind varitseb , varitseb nimelt sind ning ainult sinu jaoks ette nähtud kohtadel , sest kurjus on alati isiklik , ei oska sa eales aimata , kus täpselt . Kurjus on alati uus , headus alati vana ja kulunud , ebaisikuline nagu piiritusse kastetud kasutatud vatitopp . Ma näen – Piret tõmbab jooni . Ta tõmbab neid sinna , kus nad peavad olema . Jooned on seal , kus rannas ja raamatuski . Kui kommunism võidab kogu maailma ulatuses , siis kaovad rahvuslikud erinevused lõplikult ja kindlustub üks ühine keel , üks ühine keel , üks ühine kultuur , mis kogub endasse kogu rahvuskultuuride rikkuse . Kuid see on erakordselt pikaajaline protsess ning praegu ei ole võimalik ka kõige umbkaudsemalt ette öelda , millal see toimub . Jooned on õiges kohas . Paberilehel , kuhu Piret jooned lauasahtlisse pistetud raamatust üle kannab , on lilla tempel ja direktor Tilga allkiri . Need on selleks , et me jooni juba varem , kodus , valmis ei tõmbaks . Mis viga joonte pealt sõnu kokku lugeda ! Kuid praegu ? Mis on praegu ? Mis on praegu'ga ? Prilla , prõlla , paergu , praega , praegast , praegust ? Mis on temaga juhtunud , mis on temast saanud ? Ta on nagu on . Joon on , aga rõhuta . Veri valgub säärt pidi alla . Pireti jalad on paljad , aga ta ei tunne midagi . Tema tähelepanu on mujal . Verd pole palju , kõigest väike nire , kuid mul on hirm , et kui Piret ei märka , siis võib ta verest tühjaks joosta . Ma tean , et tüdrukud jooksevad verd , aga hirm on ikka . " Piret ! " Piret ei kuule . Maailm võiks kokku variseda , tuumasõda alata – viimase inimesena maamunal tõmbab Piret jooni . Kui ta silmad üles tõstab , maailma enam pole , selle tunneb ära selle järgi , et pole Piritat . Pole kodu . Pole ema . Pole vanaema . Pole isegi kilukarpi , kust Tallinna panoraami vaadata . Aga mina olen . Tõusen , hiilin Piretile lähemale . Millegipärast tõmban ennast küürakile , klass on tühi , aga mina rooman Pireti pingi juurde nagu kõige pesuehtsam luuraja . Ütlemisest ei aita , Piretit peab puutuma . Ma pole seda varem teinud – tundega . Nüüd on tunne . Tunne , et pean teda päästma . Kui mitte surmast , siis elust . Kuid ma ei jõua seda teha . Klassi astub Auk . Seekord ei näpi ta nina , tema ilme on tõsine . Nii mornina pole ma teda kunagi näinud . Isegi mitte Kuuba kriisi ajal , kuigi tavalisest süngem ta siis oli : <arv>. Aastaarvude peale on mul hea pea . Mulle jääb aeg hästi meelde . Ainult Arturil on parem , tema võib aja kõrvale ka ilma panna . Mis on aeg ilma ilmata ? Või ilm ilma ajata ? Kahepeale kokku on meil see , mida teistel ei ole : ilmaeg , aegilm . Auk nagu ei näekski mind . Kuid Piretit hoiatada ma ei jõua : paar sentimeetrit jääb puudu . Rooman kohale tagasi . " Piret , kas olete valmis ? " Küsimus langeb kokku joone lõpuga . Piret läheb vastama . Verd enam ei jookse , kuid tooli all , seal , kus Piret istus , on tilgad . Tilgad on juba kuivad , neile paistab peale kuum päike . Kuid vastates hakkab Piret jälle jooksma . See on sama veri , sama värvi . Vastamine võtab aega . Piret loeb sõnu sõna-sõna haaval , kõik rõhud on õiges kohas . Välja arvatud üks . Kuid see pole tähtis . Praegu veel mitte . Tooli all on juba väike lomp . Umbes sama suur kui õlilaik auto all . Auk seda ei näe . Talle oleks nagu peapesu tehtud . Äkki on tal kodus pahandusi ? Tal on kaks tütart , need teevad talle vahel peavalu , mis paistab palju rohkem välja kui sõjad ja rahud , mis on igavesed . " ... millal see toimub . " Augu suust kukub sõna : " Hästi , " ütleb ta . Piret ootab : lisaküsimusi . Augule meeldib neid esitada , kui vastust ei teata , räägib ise . Arvatavasti meeldib talle ta hääl . Augu hääl on enne Auku : oleme seda kogenud , kui ta meie klassi poole tuleb , käes kaardikepp , kaenla all vihikud ( kui oli kontrolltöö ) ja klassipäevik . Tal on madal ja pehme hääl , sellega noomib ta neid , kes temast mööda klassi tormavad , kutsub korrale korrarikkujaid . " Võite minna . " Piret tõuseb . Esmakordselt märkan , et Piretil on ilusad jalad . Veri teritab mu pilku nagu ema haigus . Siis on minu kord . Istun : toolipõhi on Piretist märg . Märk , veri . Kuid Auk ei lase mul rääkida . Ta paneb oma käe mulle õlale . Meie vahel on loik . Veri , tume veri . Imbub põrandasse , parketti . Kätte teda sealt ei saa . Jääbki sinna . Jäljeks . " Arturit pole enam , " ütleb Auk . " Eile õhtul , surm oli silmapilkne . " Kolmeteistkümnes Artur ei tahtnud , et temast räägitaks . Ta tahtis ise rääkida . Kuid mitte endast – vihmast , päikesest . Nüüd rääkisid temast kõik . Vähesed teadsid , et Arturil on sõber , keda ta armastab . Sõbra mootorrattaga , uhiuue Jawaga õnnetus juhtus . Kirstu lahti ei tehta . Artur olevat lennanud üle silla käsipuu . Kui ta veest välja tõmmati , oli pea lömastatud . Arturil polnud enam nägu , mida kõlvanuks näidata vanematele , sõbrale ja teda saatma tulnud kooli- ja klassikaaslastele . Arturi naeratus oli kadunud vette . Kõik need korrad , kui ma mäletasin Arturit kohkununa ( välk , müristamine ) , lõppesid ikka naeratusega . Kui ratas vastu silla käsipuid paiskus , jõudis ta kindla peale veel korra naeratada . Oli ta ju pääsenud – õhus , teel pehme vee poole ! Kuid sinna , kuhu Artur maandus , oli vesi kandnud kas mõne mädanenud paadivraki või täislastis veoauto kastist vette pudenenud traadikera . ( Lähedal käis ehitus , autod voorisid ööd ja päevad . ) Ükskõik , mis see ka oli – Arturil polnud enam pead ja sellega koos ka suurt suud , mida vaikivana ette kujutada oli võimatu . Matused olid nagu matused ikka . Ka sõber oli seal , seisis Arturi ema kõrval ; ma olin ikka lootnud , et Arturi ema sureb varem kui minu ema ja ma saan siis Arturilt küsida , kuidas oli . Kuidas ka pärast ema surma ellu jääda ? Nüüd oli see võimatu : ema ja sõber olid peaaegu ühevanused ning mul ei jäänud neid vaadates mingit kahtlust , et neist saab peagi paar , keda viib kokku ja hoiab elu lõpuni koos mälestus Arturist . Isa Arturil polnud . Ta polnud teda kunagi näinud . Ta oli tulnud mägedest ja läinud sinna tagasi . Ema oli küngas , kus ta jalgu puhkas . See ühendas mind Arturiga : ka mina polnud oma vanavanemaid ihusilmaga näinud , ainult piltidel , kuhu ma nüüd juba ühe ümber olin joonistanud leinaraami . Mõttes . Kuid ka mõttes on raamil neli külge , kaks pikemat , kaks lühemat . Need küljed on jooned . Neljateistkümnes Artur oli ainuke Pireti lapse isa , kes suri enne kui tema laps . Või samal ajal. Piret tegi aborti eksamieelsel ööl . Pole võimatu , et samal ajal kui pange kukkus mõne kuu vanune loode , langes vette tema isa . Naeratades , nagu ma oletasin – nii oli mul endal kergem . Ma polnud Arturi peale pahane . Vastupidi , mul oli hea meel . Sain lahti lummusest , mõttest , et Piret , Pireti isa ja surnult sündinud lapsed on omavahel ilmtingimata seotud . Polnud ju raske aimata , miks Piret autos Arturit oli löönud . ( Ma eksin ka seekord . ) Teadmine tuleb ülalt . Teiselt korruselt . Mind hüütakse . See on Pireti ema , aga maja , kust ema hüüab , pole Pireti kodu . See on haigla . Ka minu isa töötab sealsamas . Pireti ema ja minu isa on kolleegid . Kuid ma ei saa seda teada enne Piritat , kus nägin jooni , siis Piretit . Või samal ajal. Pärast Piretit algab uus aeg , hulgaliselt tekib juurde uusi inimesi või siis omandavad vanad uued rollid . Pireti ema teeb aborte , arstipabereid tal küll pole , aga ta on nii kaua medsüsteemis töötanud , et keegi ei oska ega taha pabereid küsida . Aa bee pole ainuke , mida ta teha oskab . Konkreetse abi , väljatõmmatud hamba või eemaldatud loote eest peab maksma . Hind on sümboolne , raha ei maksa midagi , headust sellega ei mõõda . Muidu näen ma normaalselt nii lähedale kui kaugele , aga niipea kui pean vaatama üles , muutun paugupealt pimedaks . Tõtt öelda ma päris hästi ei teagi , et taevas olemas on . Usun teisi . Ja Arturit , kes mulle kõigest sellest jutustas , mis taevas toimub . Kui mind hüüti , tõstsin käe püsti . Olen tähele pannud , et pimedad nii ei tee . Neil pole mingit lootust häält puutuda . Nemad põrkuvad kokku ainult kehadega . Tummade ja tuimade tükkidega . Hääl tuleb mujalt . Läksin hääle poole . Trepist üles . Sellest , kes mind hüüdnud oli , sain aru siis , kui esimest korda neelatasin . Uksel oli silt Pireti ema nime ja ametiga : administraator . Läksin uksest sisse . " Mina ei tee kellelegi haiget . Piret ei tundnud valu . " Meie vestlus oli pikk ja usalduslik , kuid see on selle põhisisu – laps eemaldati valutult . Valu polnud ; valu pole . Valu kaob , kui lähedal on Pireti ema . Pireti ema rääkis mulle ka Arturist . Ta tegi seda nii , et mul ei jäänud mingit kahtlust – Arturist oleks saanud Pireti mees . Lapsega nad muidugi kiirustasid , kuid kui ootama jääda , siis võib juhtuda , et lapsi ei sünnigi . Mul tõmbus süda valust krampi . Just nii olin sündinud mina – pika ootamise peale ! Ning teised lapsed , kes pärast mind sündida võinuks , jäidki ilmale tulemata , sest nende suhtes polnud kindlust , kas ema nad üle elab . Mul oli väga valus seda kuulata . Pärast vestlust kadus ka neelatamine . Ning kui ma kivimaja külmadest koridoridest välja astusin , oli mul tunne , et kui ma praegu üles vaataksin , näeksin ma taevast . Ja seal oleks valge valgus , mitte pilkane pimedus . Jätsin selle siiski tegemata , lükkasin avastamisrõõmu tulevikku . Viieteistkümnes Lõpuaktusel kannab Piret valget kleiti . See kleit on mälestus isast . " Mul tuli sellega tükk aega vaeva näha , isa ei tahtnud raha anda , " ütleb Piret . Kleidist ei teadnud ma enne midagi , kui Piret seda joonistanud polnud . Alles siis nägin ja sain teada . See juhtus nii . Piret tuleb meile . Eksamid on läbi , oleme kõik oma õpikud põlema pistnud ja Pirita kloostri müürilt alla visanud . Nad lendasid nagu liblikad , koht , kuhu nad kukkusid , lõi hetkeks valgeks . Mõned kustusid enne ära , kui maha jõudsid . Olime kõik purjus , kõige rohkem oli Piret , kartsin , et ta kukub müürilt alla , hoidsin igaks juhuks lähedusse . Kui olime tornist alla roninud , Piret oksendas , ma aitasin puhastada , kuid kleidile jäid kollased laigud . Kleit ei läinud ka pesus puhtaks . Piret pani selle kappi , sinna , kus on väga vanad , kandmiseks kõlbmatud riided , mida ära visata ei raatsi . Puhastusvahendid võtsid pleki küll välja , kuid riie pleki kohalt muutus helevalgeks . Ka valge on värv , taipasin . Teadsin seda ennegi , kuid üks asi on teada , teine asi ise kogeda . Mulle tulid meelde lumivalged sidemed ja marlid , mida isa oma töö juures kasutas ning mis samuti värvi muutsid – miks need minus mingit emotsionaalset vastukaja ei tekitatanud ? Kas tõesti on armastus nii oluline ? Kas tõesti ei teki ilma temata uusi tundeid ja usaldusväärseid mõtteid ? Isa on " Volgaga " Valgevenes konverentsil , ta sõidab ise , kuigi ametlik delegatsioon läheb rongiga . Ta ütleb kolleegidele , et talle meeldib loodus ja võõrad paigad , aga ma tean , et tal on patsiente ka Valgevenes ning ta tahab teada , kuidas on nende tervis . Ta ei taha välja näidata , et ta neist hoolib . Ema on voodis , ütleb , et kogub minu aktuse jaoks jõudu , ta tahab sinna kindlasti tulla . Aktus on <arv>. juunil , sinna on veel paar päeva aega . Ka isa tuleb , ta on välja arvestanud , et jõuab täpselt õigeks ajaks , kui muidugi mõni " päike " teda teel ei takista . " Volga " on võimas masin , sirgel on seier paari minutiga lõpus , <arv> km/h nagu nuusata ! Piret pole meil esimest korda . Esimest korda käis ta meil siis , kui vanaema teist korda ära kadus , seekord ei jõudnud ta poest kaugemale , saime ta sealt kätte – vaikselt , ta polnud veel jõudnud oma poja peale vihastada ! Tutvustasin Piretile meie elamist . Ma ei saa öelda , et ma selle üle uhke pole . Muidugi olen . Maja , nagu ka auto , on ausa tööga välja teenitud , minulgi on selles oma pisuke panus . Meil on palju tube , kahe korrusel peale kokku seitse . Kui ma Pireti käest nagu muuseas küsisin , kus tema elada tahaks , millise ruumi ta välja valiks , ütles Piret : " Kõige väiksema . " Ma hakkasin naerma . Kuulasime muusikat . Pireti juures see võimalus puudub : pole kohta . Mulle on jäänud mulje , et peale söömise seal suurt muud midagi ei tehta ning et söömine ei tule söögiisust , vaid ruumikitsikusest . Söömine juhib mõtted mujale nagu muusikagi . Avardab ruumi , teeb hurtsikust lossi . Lülitan raadio sisse . Raadio on " Riga " , ultralühilaine ja grammofoniga . Võrdne " Volgaga . " Kel on " Volga " , sel peab ka " Riga " olema . Vastu punnida on mõttetu : nagu telefongi ilmuvad raadiod iseenesest . Kõige väiksem ruum on muidugi WC , see oli hästi öeldud , kuigi ma kõiki tagamaid praegu veel ei taipa . Kuulame kärgi . Soomest tuleb iga kolmapäeva õhtul saade : " Kahdeksan kärki . " Me ei tea ( vähemalt mina mitte ) , et kärki ei tähenda soome keeles kärge . Kuid ükskõik mis nad ka pole , mul on nad kõik ruudulises kaustikus kirjas . Siin nad on , seisuga <arv>. juuni <arv>. Ning kõikide kirjavigadega ( igas reas vähemalt üks viga ) . Dokumendid peavad olema täpsed . Neis jäädvustub aeg . <arv> . Good Vibrations . The Beech Boys . <arv> . I Can't Control Myself . The Drugs . <arv> . Painted Black . The Rolling Stones . <arv> . Paper-back Writer . The Beetles . <arv> . Stop Stop Stop . The Hollyes . <arv> . A Sunny Afternoon . The Kings . <arv> . Mister Tambury Man . The Birds . <arv> . Rain on the Roof . The Loving Spoonfool . Piret istub diivanil , mina tugitoolis . Kaustik on tema käes . Äkki märkan , et Pireti käsi käib samuti kui siis , kui teda mererannas nägin . Ta ei kirjuta , vaid tõmbab jooni . Kaheksa laulu on läbi , kes paneb kirja " uued üritajad " ? Tõusen toolilt üles , lähen diivani juurde . Mul polnud aimugi , et ka sulepeaga saab jooni tõmmata . Olin arvanud , et selleks kõlbab ainult pliiats , pisike könt sõrmede vahel . Nagu varesepoeg pesas . Sulepea on minu oma : pehme kuldsulega hiina täitekas . Kleit on ilma varrukateta , väikese kraega , kolme tillukese ilunööbiga rinnal . Kleit on sinine , kuid see tuleb tindist . Kõige imetlusväärsem on see , et kleit on nagu ämblikuvõrk . Tundub nagu oleks ühest tükist , kuid kui lähemalt vaadata ( mida ma üle Pireti õla teha püüan ) , koosneb ta miljonist peenest , palja silmaga peaaegu nähtamatust niidist . Vari ja valgus saavutatakse niidistiku tiheduse varieerimisega ; katkemiskohti pole , algust ja lõppu samuti mitte . Ma ei julge Piretit üles äratada . Kardan , et siis juhtub midagi hirmsat . Tasahilju keeran isegi raadio vaiksemaks . Päris vaikseks mitte . " Mul tuli sellega tükk aega vaeva näha , isa ei tahtnud raha anda . Tegelikult on ta valge . " Kuueteistkümnes Lõpuaktusel kannab Piret valget kleiti . Pireti isa on talle selle kinkinud , kuigi oli joodik . Ma ei tea veel kinkimise üksikasju , kuid pikkamööda selguvad needki . Seisan Pireti kõrval , mul on seljas must voodriga ülikond , mis ajab mind higistama , aga ma püüan naeratada nii , nagu naeratas Artur . Meist tehakse pilti . Pärast Arturi surma peetakse meid Piretiga paariks . Kuid ma ei armasta Piretit . Muidu oleks meil laps . Me küll kallistame ja isegi suudleme ( eksamid on läbi , nüüd võib seda teha ) , kuid see on mõeldud neile , kes sellest oma mõtetele kinnitust saavad . Vahel on meie huuled suudlustest verel . Olen rääkinud vanaemaga , kuid tema kordab ikka oma : " Vaata sügavamale endasse , siis hakkad nägema . " Nägemise all mõtleb ta tundmist . " Ma ju vaatan . Iga päev vaatan . Põhi peaks juba ammu käes olema . " " Põhjast alustatakse . Põhi on algus . " Ütleb vanaema . Kuidas peaksid sellised tõed mulle abiks olema ? Neist pole mingit tolku , minu väikse asja jaoks on nad liiga suured . Kuid vanaemaga on hea rääkida . Tal on alati midagi öelda . Neil , kes on minu vanaemad , pole . Kiri pole ütlemiseks ; kiri on kirjutamiseks . Valude varjamiseks . Aktusekõne viibib . Seda peaks pidama Tilk , kuid ta palub seda teha Augul . Augul on praegu rohkem öelda kui temal . Artur oli Augu klassis . Ning Auk räägibki , tema toruhuulte vahelt voolavad sõnad nagu vihmapiisad , mis kastavad meie kuivi hingi , kust puudub igasugune kaastunne . Artur oleks olnud ideaalne isa , vast ka abikaasa . Mitte sõnagi Piretist ! ? Ta oli Pireti minu ees maha vaikinud . Ta oli olnud isa ning kavatses selleks ka jääda . Ta ei tahtnud , et laps hävitataks . Piret lõi teda , lõi avalikult , minu nähes . See oli karistus selle eest , et Artur lapsega oodata ei malda . Kuid Piret oli auahne , ta tahtis õppida , temast pidi saama keegi , kes pole nii lihtsameelne ja rumal nagu Pireti isa . Kes pole ka koorejäätis rosinatega . Minu isa jõudis kohale viimasel hetkel , paar sekundit enne kõne algust . Kuulsin , kuidas pidurid kooliõuel kriuksuvad – vaene " Volga " sai vatti , temast võeti välja viimane , et õigeks ajaks aktusele jõuda . Ma nägin , kuidas saalis viibiv rahvas pead pöörab – ka neid huvitas minu isa saabumine rohkem kui Augu iseendast ju päris kena kõne . Aplaus , mis kõne lõppedes vallandus , langes kokku sellega , kui uks saali tagaseinas lahti prahvatas ja sealt astus sisse isa . Ka Auk , kes parajasti kõnepuldi tagant välja astus , tegi isa poole kerge kummarduse . Tahes-tahtmata oli minu isa saabumine sündmus . Hea et hümni ei mängitud . Kui ma väike olin , mõtlesin alati , et kõik head raamatud on isa kirjutatud . Samuti ka muusikalised suurvormid , hümnid ja sümfooniad ( millest olid saanud rock-muusika detsibellid ) . Ning tema maalitud on kõik meremaalid , lainte rullumine , pääsemist ootavad inimesed parvel või paadis . Ma ei uskunud , kui mulle öeldi , et nii ei ole . Usun siiani , et eneseohverdus ja kunst on omavahel kuidagi seotud . Asjaolu , et isa jätsid kaunid kunstid ükskõikseks , vaid tsementeerib minu veendumust . Mulle toodi palju lilli . Ka kõik need lilled , mis olid mõeldud Arturile , anti mulle . Ma võtsin nad vastu . Arturi sõber tõi tiigerliilia . Kumb oli tiiger , kumb liilia ? mõtlesin kohe . Nägin teda esmakordselt nii lähedalt : tal oli kiilaspea ja pehmed käed , sõrmede surve ei tugevnenud ka käteldes . Artur oli mulle temast rääkinud . Ma olin ainuke , kes temast teadis otse , mitte kuulujuttude kaudu . Kuid ei käed ega kiilaspea polnud jutuks tulnud . Millest Artur ka ei rääkinud , ikka muutus see vihmaks või päikeseks . Nüüd siis lilleks . Lilleks , mis on nime järgi ka loom . Kohe pärast sõpra tuleb Arturi ema . Arturis pole emast midagi . Kui ei teaks , et see on Arturi ema , võiks arvata , et võõras . Artur on pealaest jalatallani isa . Arturi ema annab mulle koduaia kollase tulbi . See pole võimalik , ütleb tema nägu . Nägu elab , hing on surnud . Kuidas on see võimalik ? Kuid on . Kui sõber emaga abiellub , ärkab hing jälle ellu . See juhtub siis , kui mind ei ole . Ma olen siis Tartus . Pireti emalt saan roosi . Roos on Pireti ema ja vanaema nimi . Ka isa oli Roos . Kuid sugulased nad polnud . Mõnikord nii juhtub : Jõgi läheb Järvele , Tee Rajale , Meri Merele . Koorejäätis on rosinatega : põsele potsatab musimats ! Ema ja isa tulevad viimasena . Nad on tagasihoidlikud . Nad pole harjunud oma tundeid peenrahaks vahetama . Nende tunded on neile kallid , nendega ei mängita . Nad on Pireti emale pahased , kuid ei näita seda välja , isa isegi tervitab Pireti ema kättpidi . Koorejäätis hakkab sulama , teda oleks nagu kõditatud , tema hääl läheb peenikeseks nagu väikesel lapsel luuletust lugedes : " Meie lapsed on sõbrad . Kui aus olla , siis nad on paar korda isegi ... " Isa see ei huvita , ta köhatab ja vaatab minu poole , nagu oleks tegu lootusetu juhtumiga , keda aga tema olukorrast ei tohi teavitada . Silmanurgast jälgib ta ema . Ema hoiab käes taskurätti , ta varjab sellega suud , kuhu kaob tablett . Kui ta mind suudleks , kukuks tablett mulle krae vahele . Ma lepiks sellega , ma tunneks sellest rõõmu . Ema otsaesine on kipras . Tema peas tiirlevad üksteist taga ajades , kätte saades ja kaotades mõtted , mille hulgas tahaksin ükspuha millise hinnaga ise olla . Ta oleks nagu eksinud . " Kes sa oled ? " küsib ta minu käest . " Sinu poeg , " vastan . " Lõpetasin just kooli . " " Seda ma tean , aga mis su nimi on ? " seitsmeteistkümnes Oleksin ma osanud ( julgenud ? ) tookord sellest vahejuhtumist isale rääkida ... Vaevalt see midagi küll muutnud oleks . Isa süüdistas ennast , et ta juba varem polnud osanud emale õiget diagnoosi panna , kuid tema polnud selles süüdi . Kui keegi süüdi oli , siis olin see mina . Kuid süü jaotamise ja jagamisega tuleb olla ettevaatlik : kõik inimlik võib liialdades muutuda patoloogiaks . Kui inimene on haige , siis on ta haige üleni . Terve ta keha on täis tõbe , mida ta parajasti põeb . Ehk teisiti öeldes : nohust nakatuvad ka varbavahed . Iga haigus on tegelikult topelthaigus , reaalsele haigusele lisandub vaimne , psühhosomaatiline . Selle kohta on väga täpselt öelnud ameerika kirjanik ja esseist Susan Sontag , vast kõige kuulsam vähihaige maailmas . " Haigus on elu öö-pool , see on kodakondsus , mida on raske kanda . Kõigil , kes siia ilma sünnivad , on topeltkodakondsus – tervete ja haigete kuningriigis . " Sontagist sain teada pensionipõlves , kuid mul on tunne , et kui ma temast või sellest lausest varem oleksin teadnud , oleks mul olnud kuigivõrd kergem taluda ja mõista sündmusi , mis mind tabasid . Kuid nii on iga hea raamatuga , iga hea pildiga , iga hea filmiga . Ka iga uue ( headus ja uudsus on meditsiinis kaksikud ) arstimiga – kõik nad tulevad liiga hilja . Lootusetult hilja . Õigel ajal mitte kunagi . Krooniliste haigete kuningriik on omaette riik , tal on oma vapp , mida keegi ei näe , ja hümn , mida keegi ei laula , sest laulmine on valus , nägemine piinarikas . Üht selle riigi kodanikku – Kuningannnat – ma teadsin . Ta oli mu ema . Iga uus haigus , mis põhitõvele juurde tuleb ( ja pole vaimne ) , kannab tavaliselt uut nime . Ta oleks nagu külaline , kelle saabumist on kaua aega oodatud , kuid pole täpselt teada , millal ta tuleb ja mis nime all . Tõsi , valikuvõimalus pole suur , kuid viisakas on üllatust üles näidata . Nii ka tehakse , nii toimivad inimesed , kes teavad , et nad peavad surema . Surm on alati üllatus . Nii ka haigused . Ema haigus jahmatas sellega , et ta oli pärit samast vallast , kust põhihaiguski , krooniline depressioon , kuid kandis täiesti uut , senikuulmatut , pisut isegi sensatsioonilist nime – Alzheimer . Praktiseeriva arstina ei tohiks ma kõike seda rääkida , kuid arstidki on inimesed , ka nemad vajavad lugusid , olematuid sildu saladuste vahel , millest nad midagi ei tea . Ema oli veendunud ( niipalju kui haigus teda lubas veendunud olla ja meil teda tõsiselt võtta ) , et teda teeb terveks ainult üks asi maailmas – purskkaev ! Hiljem on mul olnud lohutav teaduslikust kirjandusest lugeda , et sama soovi on väljendanud ka muude tõvede all kannatavad patsiendid . Tuleb välja , et purskkaev on inimliku unistuse üks tihedamini korduvaid väljendusi ! Ma ei tea , kuidas isa , kuid mina uskusin seda ; samas oli läbinähtav ka see , et ema soovis asju , mida oli võimatu saada . Purskkaev meie kahekordses eramus ! ? Hädapärast võinuks selle ju isegi ehitada lasta – garaaži . Kuid kuhu oleksime siis pannud " Volga " ? Ka aias oli ruumi – õunapuud võinuks välja juurida , kuid vaevalt toonuks see paranemist . Võib olla mõtles ta purskkaevuga midagi muud – nimede ja mõistete äravahetamine on Alzheimeri klassikaline sümptom , polnud ka võimatu , et ema elus oli olnud mingi purskkaevuga seotud intsident . Ema tõmbas ( oma teadmata ) meie jaoks jooni , kuid meie teesklesime , et ei märka neid . Muidu oleks meie elu muutunud lahendamatute mõistatuste labürindiks . Tõvele on nime andnud tema avastaja , Alois Alzheimer , Tartust pärit psühhiaatriaprofessor Emil Kraepelini õpilane <arv>. aastal . Haiguse tekkepõhjused on teadmata . Haigus toimub ajus . Aju on haiguse teater , see on julm etendus , millest on sunnitud osa võtma kõik haige lähedased . Etendus on pikk ja kurnav , tema keskmine pikkus on seitse aastat . Võib juhtuda , et selle aja jooksul surevad need , kes haige eest hoolt kannavad . Haigust on kõige lihtsam kirjeldada , võttes kasutusele võrdluse telefoniga . Kujutage endale ette , et helistate oma tuttavale , kes elab kusagil kaugel , mõnes teises riigis , kuid tema hääl kostab lähedalt , tundub nagu oleks ta teie kõrval . Mõne päeva pärast helistab teie tuttav teile , vaevu on kuulda , mida ta räägib . Te peate seda loomulikuks ( sest kaugus ja halb kuuldavus on kattuvad mõisted ) , see kõne teeb teile isegi rohkem rõõmu kui teie enda katse oma tuttavaga kontakti võtta , sest peate ennast sõnade hankimisel pingutama . Ning teid tabab täielik üllatus , kui teie tuttav teile teatab , et oli teile helistanud mitte kaugelt maalt , kus arvasite teda olevat , vaid kodust , kuhu ta äsja oli jõudnud ! Alzheimeri toimemehanism on analoogne : kõik , mis on ajas kaugel , on haigele lähedal , neid aegu mäletab ta täpselt , kuid see , mis toimus hiljuti , eile , kahe tunni eest , on haige jaoks lahendamatu mõistatus . Praegu-aeg tõmbub haiguse süvenedes üha enam kokku , see on eba-aeg , mida patsient ei suuda mõista . Ainus tõeline aeg on olnu , minevik . Te saate telefonikõnesid maailma teisest otsast , kõik teie kõned on kaugekõned , teile helistatakse kaugelt ja teie helistate kaugele . Ema elas kosmoses ning oli üllatunud , kohates seal meid . Kuid siis kui ema mind aktusel ära ei tundnud ( õigemini minu nime ) , polnud midagi veel juhtunud . Kõik seisis veel ees . Kaheksateistkümnes Enne kui ma Tartusse lähen , teen isaga viimase ühisvisiidi . Selles pole midagi erilist . Nii lihtsalt juhtub . Isa võtab mu kaasa . Me läheme Päikese poole . Päikese põdurast pojast kuulsin esimest korda kümne aasta eest : <arv>. See oli üks esimesi visiite , mida me koos tegime . Päike elas – elab – kümne kilomeetri kaugusel linnast . Kokkulangevus ruumis ja ajas on juhuslik , kuid tänuväärne , nii jäävad paremini meelde kohad , elustub aeg . On õhtupoolik . Väljas on soe sügis , vananaiste suvi . Meil on esimest aastat uus masin , " Pobeda . " Mul on hea meel , et isa ei hoia masinat enda jaoks , vaid kasutab seda oma haigete hüvanguks . Istun isa kõrval ja plõksan suunanuppu . Suure tee peal seda vaja ei lähe , ainult möödasõidul , paar jalgratturit , üks sääreväristaja , üks motikas , rohkem mööda kimada ei jõua , enne keerab tee ära . Üle põllu , siis tuleb metsavahe . Ning äkki oleme kohal . Ka edasipidi , kui me veel siia sõidame , juhtub see alati äkki . Ka Viljandi linnaga on nii , ei saa arugi , kui oled linnas sees , ei mingit märki ega miskit . Mõne kohaga lihtsalt on nii , neid kohti võib olla teisigi , kui maailmas rohkem ringi kolada . " Sa siis tee , nagu oleksid haige , " ütleb isa mulle veidi enne , kui " äkki " on juhtunud . Kui koht on kohal . " Mis haige ? " küsin asjalikult , olen isa arstiraamatuid lugenud ja tean , kuidas enamik haigusi välja näevad . " Sa ole nagu oled . " " Kas nii on kindlam ? " " Sul on nuppu , poiss . " Haigus , mida " tegema " peaksin , kuid millest isa viimasel hetkel loobub , on epilepsia . Väliselt ei erine epileptik tervest inimesest , mul tuleb olla , nagu ma olen . Kuid nagu selgub , polegi see nii kerge . Kõik kohad kihelevad , ei tea , kas pilgutada silmi või mitte . Päike ja tema naine tulevad maja trepile . " Kus ta on ? " küsib naine . Tal on pikad mustad juuksed nagu mustlasel . Päikest ma tean , tal on linnas töökoht , ta on Pirital miilits . " Doktor ütles , et autos . " " Ma ei näe midagi . " Sirutan ennast . " Näed , liigutab . " Nad käivad ringi ümber auto , teevad näo , nagu uuriksid masinat , tegelikult uurivad mind , langetõbist poissi , kes on haigusele hästi vastu pidanud . Kes elab haigusega . Käib juba koolis , saab hindeid , isegi häid . Koerust teeb ka . Nagu tõbe polekski . See annab neile tuge , neil on endal kodus üks samasugune . Olen päris mitu korda olnud raskelt haige . Kord läks mu suu kuivaks , mul oli diabeet . Siis hakkas vasakus õlas abaluu taga pistma , olin äsja enda teadmata üle elanud mini-infarkti . Olen jälginud õie sees siputavat mesilast ning peaaegu lämbunud – mul on raskekujuline allergia , millest võib välja kujuneda astma . Olen söönud köögiseina sisse augud – minu organismist puudub kaltsium , mida lubi sisaldab . Minu veri on kehv , iga väiksemagi kriimustuse tagajärjel võin ma verest tühjaks joosta , kuid minu näost – punevatatest põskedest – on näha ( ja kõik võivad seda vaadata ) , et hakkan pikkamööda paranema , sest olen kohusetundlikult joonud härjaverd ja neelanud igal hommikul suure isuga suure supilusikatäie kalamaksaõli ! Me ei tee seda igakord . Ei mängi mänge , kui see pole hädavajalik . Kuid selleks tuleb valmis olla . Mõnikord tuleb ette , ei inimesed satuvad paanikasse , kui keegi haigeks jääb . Kuid iga haigusega annab elada , sellist haigust , mis kohe surnuks teeks , pole olemas . Suremine võtab aega . Nagu ka elamine . Parem elada elu , kui elu surra . Ma olin isale abiks ka muul viisil , kuid ise pean just hingelist abi kõige tähtsamaks . Mulle oli see oluline ka seetõttu , et nii pääsesin ma teiste inimeste mõtteisse . Mulle meeldis seal olla , mõtlesin , et see aitab mul mõista oma ema , kes meist aga märkamatult kaugenes . Praegu veel mitte , praegu on ta veel meie juures . ... Tegelikult pole ma Päikese poega kordagi näinud . Tean tema nime – Toomas . Esialgu sellest piisab . Miks tahta rohkemat ? <arv>. aasta visiidi ajal näen teda esimest korda . Ja äkki . Nagu tema kodugi , mis iga nurga tagant võib välja astuda , seisab ta minu ees . Ta on sama kasvu , mis minagi . Tal on laiad õlad ja suured kämblad , tüüpiline maapoiss . Nii linna lähedal ei tohiks selliseid olla . Pealinna ümbruses peaksid ka maainimesed rohkem linna moodi välja nägema . Kikilips ja viigipüksid võiksid paista ka siis , kui neid seljas pole . Isa-Päike just selline on , mundrita mundris . Ema on tõmmu , eks ole tal kaks Päikest , taevane ja oma , Peeter . See pole minu mõte , ma ei tea , kust ta tuli . Kes veel mõtleb nii nagu mina ? Piret , teist võimalust pole . Piret , oled sa minuga ? " Mina olen Toomas . " Ilma tereta . Kuid see-eest on ta nägu teret täis : suured silmad , lai laup , jäme nina ja kael . " Ma tean . Olen sind siin isaga koos ravimas käinud . Hüppa sisse . " Toomas ronib autosse , minu kõrvale . " Ära uksega kolgi . " " Ma tean , kelleks sa mind pead . " Panen laetule põlema . Tooma vasak suupool räägib , parem sööb öeldud sõnu . " Ma olen nüüd juba peaaegu terve . Kasvasin haigusest välja , nagu isa ütles . " " Minu isa . " " Minu . " " Minu isa võis seda sinu isale öelda . Tema ütles sulle . " " Ei , nii ei olnud . " " Kuidas siis ? " " Sinu isa on minu isa ka . " " Lolliks läksid või ? " " Ma tahan , et sa teaksid . " " Mida ? " " Ma juba ütlesin . Veel tahtsin öelda , et sa oma isale selle eest viha ei kanna , et ta ka minu isa on . " " Kust sa seda tead ? " " Loojang lobises välja . " " Loojang ? " " Nojah , tõmbas endal ükskord nina täis . Ma tõin talle hommikul peaparandust . " " Päike ? " " Kes muu ? Peeter , ma ütlen talle isa edasi . " " Mina räägiks ka peaparanduse eest igasugu pahna , peaasi et põnev oleks . " " Ta ise tahtis , ma ei sundind . " " Sellist asja saab ainult ema öelda , kes lapse isa on . Isad on selles mõttes kõik puudulikud . " " Arvad või ? " " Arvan ! ? Tean ! " " Ema käest ei taha küsida . Meil on nüüd teine laps majas , ta on haige . " " Mis tal viga ? " " Ei tea , selle jaoks isa tuli . " " Minu . " " Olgu , sinu , mulle piisab Peetristki . " " Kuidas haigus välja näeb ? " " Hirmsasti ajab jooma . Piret võib päevas või pange vett ära juua . Jääb kogu aja kõhnemaks . " " See on diabeet , ma tean . " " Diabeet ? " " Nojah , rahvakeeli suhkruhaigus . " " Kas sellest terveks ei saa ? Mina sain , kasvasin välja . Mul enam hooge pole . Kui ei vihasta . Vihastada pole mõtet ka siis , kui krambid peal ei käi . " " Ei , terveks ei saa . Aga see on hea haigus . " " Miks ? " " Sellega elatakse elu lõpuni . " " Siis on ju hea . " Tooma tere-nägu lööb särama . Ta ei heitu isegi sellest , kui ma talle ütlen , et tema õde peab nüüd süstima . Talle on ta õde armas . Ta jookseb kuuri alla , et võtta jalgratta pulgalt padi , kus süstitegemist harjutada . Süstlaga , mille luban talle anda . Mul tuleb meelde Piret . Kas Tooma paksud sõrmed ikka süstimiseks kõlbavad , vast peaks enne pliiatsiga proovima ? Torge on joon , mis jookseb ülalt alla . üheksateistkümnes Piretit takistab Tartu tulemast teine Piret , vanaema . Kuid Piretil on kohe hea nõu varuks . " Kohver peab puhas olema , " ütleb ta . Kui puhas on puhas ? Ma ei ütle seda kõvasti välja , ainult mõtlen . Aga Piret kuuleb . " Südametunnistuse järgi . " " Kelle ? " " Sinu . " " Miks minu ? " " Minu südametunnistusega on vanaema harjunud . Ta ei pea seda mikski . Ta ei pane tähelegi , kui mina ta heaks midagi teen . " " Miks sa arvad , et minuga on teisiti ? " " Proovida võiks . Sa ju tahad , et ma Tartu tulen ? " Loomulikult tahan ! Ma ei taha , et vahemaa meie vahel venib pikaks . Ma tean , mis siis juhtub . Kaugeid asju me armastame , me kiindume neisse , me ei anna endale enam aru , mis on õige , mis vale . Me hakkame arvama , et tõelised asjad on alati kättesaamatud . Mis lõpeb paratamatult sellega , et me ei tahagi neid saada . Vaid vahemaa kindlustab neutraalsuse ! Kuid vahemaa ei tohi olla liiga pikk ; vahemaa peab andma reaalse võimalus suhelda ilma tehnikata – ilma autota , telefonita , lennukita . Lühidalt ( ning kokkuvõtvalt ) : jalgsi . Võrdväärselt vajadusega tehnika ( telefoni , auto , lennuki ) järele kasvab tunne ning sõprusest saab armastus , armastusest aga armukadedus . Kohver on parajasti nii suur , et tekib tahtmine käed laial ajada . Nii ma tegingi , kui kohvrit esimest korda nägin . See juhtus Pirital , muulil , ma jätsin sellest rääkimata . Ma jätsin selle vahele . Kuid pole ühtki sellist üksikasja , mille võiks unustada , kui tahad , et asi oleks olemas . Siis ei tohi midagi unustada . Ei ühtki viibet , ei ühtki mõtet ! Kui inimene ajab käed laiali , siis tahab ta haarata midagi , mis käte vahele mahub . Asi on just täpselt selline , et tekitab sellise tunde . Kui see tunne on petlik . Sest tegelikult ei mahu . Väga vähe jääb puudu , kuid seda tugevam on tunne , et see siiski mingil moel õnnestub . Kohver on kahjuks – või õnneks ? – haaramatu . Kuid haaramistunne tekib haaramatuse piiril olevaid asju kohates ikka ja jälle uuesti , käed tõusevad nagu iseendast – embamiseks , enda vastu surumiseks . Asi on . Nii ka minul , kui ma kohvrit teist korda nägin , kui Piret selle vanaema voodi alt välja tõmbas . Kuid kohvri asemel sööstis mu käte vahele Piret . " Võta mind sülle , ma tahan su süles olla . Kardinad tõmba ette . Nii . Ja kell pane seisma . " Võtan kellal pendlist . Nagu inimesel käest . Ainsast . Kell on vanaema sirmi taga . Vanaema on seenel . Ema on tööl . " Siis tuleb mul meelde , kuidas oli siis , kui isa ... " Kahekümnes Piret on väljapressija . Ta pressis oma isalt välja valge kleidi . Nüüd on mul selge , kuidas ta seda tegi . ( Seekord ma ei eksi . ) See juhtus siis , kui Piret oli neljateistkümne aastane . Isa tuleb ühel õhtul koju . Neil on emaga sõnavahetus , kuid Piret on sellega harjunud . Isast on tal kahju . Tema arvates ema kiusab isa . Isa on ju nii tore , kui ta natuke on napsitanud . Päris täis pole isa kunagi olnud . Vähemalt Piret pole näinud . Muidu on isa tõsine , kui tal aga kilk peas on ( nii ütleb isa kohta vanaema ) , annab ta Piretile raha , ükskord kasvatas isegi tiritamme ja kõik kopikad kukkusid taskust välja ja Piret sai nad endale – tervelt kaks rubla . See oli suur raha , Piret oleks võinud mitu korda kinos käia ja jäätist osta . Aga Piret ei käinud , Piret ei ostnud . Piret hoidis hoopis raha hoopis alles . Ta hakkas seda koguma . Kleidi jaoks . Valge kleidi jaoks . Kuid kleit on kallis . Kui isa oleks sagedamini purjus või annaks ühe korraga rohkem raha , saaks Piret kleidi kiiremini kätte . Väga suurt kiiret Piretil pole , kooli lõpp on veel kaugel . Kooli , mitte klassi . Sest Piret kavatseb juba neljateist aastaselt , kaheksandas klassis lõpetada üksteist klassi . See on haruldane , tavaliselt ei mõelda selles vanuses kaugemale kui homme . Pireti jaoks pole praegu ja homse vahel vahet . Kõik on üks joon , kus võib vabalt edasi-tagasi liikuda . Kõik on praegu . Kõik on . Ainult kleiti pole . Kuid kleiti Piret ei tahagi . Ta tahab raha . Ta tahab , et raha siis olemas oleks , kui kleidi-aeg kätte jõuab . Hinnad ei tõuse ega lange , kui just päris uus asi ei ole . Siis võib uus hind olla . Uuel asjal vana hind olla ei saa . Ka rätsep , kes on Piretile teinud paar suvekleiti ( ühe mummulise , teise Tallinna panoraamiga ) , võtab alati ühepalju . Tal on hea meel , et Piret tema juures käib . Ta on üksik inimene , tal on ainult nagid ja riidepuud , kus ripuvad valmis ja pooleli riided . Üks kuju on ka , selle rinnast võtab rätsep nõelu , kui suust nõelad otsa lõpevad . Ta on nii meeste- kui naisterätsep . Ta ise on mees , umbes isa vanune , aga jutukam . Piret teab , kuidas talle nii tasuda , et raha alles jääks . Proovide ajal mitte , ainult siis , kui asi valmis on . Ta istub rätsepale korraks sülle . Pireti kleit on Pireti joonistatud . Ta tahab , et iga joon , mis ta kleidi joonistamisel on tõmmanud , oleks ka kleidil – samas kohas , sama rõhuga , sama säraga . Võimalik , et vana rätsep , kes iga päevaga vananeb rohkem kui noor inimene aastaga , selleks ei kõlba ja Piret peab endale uue rätsepa otsima . See pole kerge . Ning võib maksta sellist hinda , mida Piret maksta ei jõua . Või ei taha . Sellepärast peab raha varuks olema . Üks kleit ( kui ta on Kleit ) võib olla samas hinnas mis auto . Autot Piret ei igatse ning ka Kleit võib olla kleit , peaasi et iga joon on paigas . Kui isa on köögis emaga tülitsemise lõpetanud ( nad ei karju üksteise peale , vaid sisistavad , vaikselt ja kurjalt nagu rästikud ) , tuleb ta tuppa . " Kus mamma on ? " Mamma on isa ema . " Läks seeni korjama . " Vanaema on seente peale mihkel , linnas päris metsa pole , kuid vanaema saab pargist suurema saagi kui mõni metsast . Vanaema korjab aasta-ringselt , kuid ka tülid ei vali aastaaegu . Piret on avastanud , et seente ja sisistamise vahel on mingi seos . Kui sisin algab , on vanaemal juba kummikud jalad . Ta teab kaua aega ette , millal tüli algab , korvi ja noa paneb ta juba õhtul valmis . Tõsi , vihm peab ka olema . ( Kui pole talv . ) Õhtune seenevihm , sisin ja seened . Kui Piret vanaemaga kaasa läheks , tülitsemist poleks . Tülid pole pikad , kuid sisin on vali . Tüli lõpeb sosina või kähinaga , emal läheb kõigepealt hääl ära , siis jookseb ka ise ukse paugatades välja – häält otsima ? Kui ta tagasi tuleb , on tal täiesti uus hääl – malbe ja mahe . Isa istub diivanil ja kõigutab ennast edasi-tagasi . Nagu ühes itaalia filmis , kus üks mees kirikutrepil nõnda koogutas ja lõpuks hulluks läks . " Ma ei või seda enam välja kannatada . " " Mida ? " " Elu . " " Elu emaga ? " " Kust sa tead ? " " Te sisistate , sellepärast . " " Sisistame ? " Igaks juhuks vahetab Piret sõnad ära . " Sosistate . " " Nojah , ega lapse ees ei saa ju kõike ... Mida sa kuulsid ? " " Midagi . " " Kui sind poleks , oleks ma juba ammu ära läinud . " " Kuhu ? " " Kuskile ikka . " " Sa armastad mind , isa ? " " Väga . Ega ma muidu ei räägiks . " " Luba , ma istun sulle sülle . Ainult korraks . " " Kasvõi eluks ajaks . " Piret istub , kuid tõuseb kohe püsti . Isa ei oska halba aimata . Ja võimalik , et see polegi halb , kui tütar istumise eest raha küsib . " Muidu " , ütleb Piret , " on enam kui kindel , et ma räägin emale ära . " " Mida ? " " Kas tõesti pean ütlema ? " " Ei , pole vaja . " Isa annab järele . " Kui palju . " " Südametunnistuse järgi . " Isa annab viis rubla . Tema südametunnistus pole puhas , see on tõsi . Ta on hiljuti mõelnud , et peaks endale lõpu peale tegema . Kui ta raha lapsele annab , saab ta selle mõtte andeks . Nii talle tundub . Piret hakkab isa käest raha välja pumpama . Mõne aja pärast ( praegu ) on tal raha juba mitme kleidi jagu . Mõnikord kui süda haledaks läheb , laenab ta isale . Kuid rohkem meeldib talle isa kiusata . Isa on Pireti tuhvli , päka ja pöidla all . Pireti isal on auto , millega nad teevad väljasõite : isa , ema ja Piret . Suvel , siis kui on ilus ilm . Vanaema keeldub tulemast , kuigi ära ta ju mahuks . Kui ta ilma kohvrita tuleks . Kuid vanaema ja kohver on lahutamatud . Nad käivad koos . Nii jääb vanaema alati maha , kodu valvama . Auto on Pireti kleidi hinnas – väike zapik . Piretile teeb see nalja . Ta hakkab tagaistmel laulu lõõritama . Ema istub tema kõrval , isa selja taga , sealt on hea isa kaela taskurätikuga higist kuivatada . Emal on hea lauluhääl , parem kui Piretil , aga ta ei tea sõnu . Ilma sõnadeta tema laulda ei oska . Piret võtab viisi üles . Laob sõnad nootide peale ritta . " Käe u-u-latab noor paadimees ... nii la-a-hkelt neiule ... kes a-aralt seisab te-e-ma ees et sõita ü-üle vee ... " Refrään on emal meeles : " Ah sil-l-mad ah sil-l-mad ei iial u-unune...need i-lusad sinised silmad mult võitsid südame ... " Ning kuigi isa silmad pole sinised ( autos pole ühtki sinisilmset ) , vaid pruunid , võibolla isegi rohelised , on kõigil tunne , et nad laulavad iseendist . Ka isal , kes on esialgu vait , kuid kõigutab peaga , ümiseb mõttes . " Kui neiu paadis algab sõit täis õnne kõik maailm ja neiu palgel pu-nab koit ning rõõmust sä-ärab silm ... " Kuid siis põimib Piret sõnadesse oma sõnad . Ta laulab oma sõnadega . Ta laulab sellest , kuidas isa ta enda sülle tõmbas ja teda seal kõigutas ja Piret oli hirmul , et paat läheb ümber . Isa on hall paadimees , kes tuleb järgmises salmis : " Hulk aastaid läind ja Viljandi järv ikka kohiseb . Hall paadimees veel ikkagi neid silmi igatseb . " Ema ei saa sõnadest aru . Ta taipa tähendust . Tema laulaks üha edasi – lõpuni välja . Kuigi ta ei tea , kus see on . Isa peatab auto kinni ja lööb Piretit . Lööb kiiresti ja valusalt . Tagasivõtmatult . Tagantkäe , kuid täpselt . Piretile jääb eluks ajaks arm . See pole arm , vaid armastus . Mida keegi ei saa keelata ; milleks keegi ei saa sundida . Mis on . Sellest ajast peale kannab Piret laubale kammitud soenguid . Kahekümne esimene Meie väljasõidud on teistsugused . Ma mõtlen , et praegu oleks õige aeg neist rääkida . Me olime siis õnnelikud , sest ema polnud siis veel haige . Või me ei teadnud sellest . Kuid ka tema ei teadnud . See suvi oli ideaalne suvi : <arv> , esimene " Pobi-aja " aasta . Olin siis väike poiss . Suve ma ei sallinud , sest suvel oli igav . Sallisin suve ainult siis , kui juhtus midagi põnevat . Kui naabritüdruk kukkus aia otsast alla , aga seda oli vaid korraks ja just selle korra ajal polnud mind kohal , isegi lükkaja osas mitte , kuigi olin sellest mõelnud , kuid nagu alati polnud mul oma unelmate täideviimise jaoks piisavalt julgust . Kuid üks asi meeldis mulle isegi siis , kui midagi ei juhtunud . See oli siis , kui isa ja ema läksid piknikule ja võtsid mind kaasa . Seal , kodust mõnekümne kilomeetri kaugusel , oli kõik huvitav . Huvitav oli see , kuidas isa ei viitsinud puu taha pükse vahetama minna , ajas siinsamas järve kaldal püksid maha ja püksist kukkusid välja munandid , mis olid sama suured kui suhkrukotid ja puutusid vastu liiva kui isa järve ääres kükitas ja ennast püsti ukerdas . Ema nägi seda ja sai isa peale pahaseks , suured puud siinsamas lähedal , miks ta sinna taha ei lähe . " Ise veel arst ! " See oli kõige solvavam , mis ema võis öelda . Ema ei rääkinud isaga tükk aega ja see oli väga põnev , ma sain aru küll , miks ei tohi oma mune isegi siis näidata , kui kedagi lähedal pole . Ema läks lahkeks alles siis , kui isa lõkke üles tegi . Aitasin puhuda . Puhusin nii kõvasti , et tuli kustus ära , aga isa ei pahandanud , ta sai aru , et hoian võitluses emaga tema poole . Ema juba rääkis : " Kartulid . " Ja kartulid olid kohe platsis , piisas ema ütlemisest . Rohkem ta midagi ei öelnud , aga see näitas , et ta on isale andeks andnud . Siis läks lõke põlema , läks äkki ja suure leegiga , nagu oleks ta minu puhumist kartnud . Kui tuhk halliks minema hakkas , pistsin kartulid tuha sisse ja jäin ootama , millal nad ära küpsevad . See läks kiiresti , aga ma võtsin ühe juba enne välja , sõin ära ja ütlesin , et ongi küps juba . Isa muigas . Kui kartulid valmis said ja kõik sööma hakkasid , sõin mina ka , kuigi üks oli juba ees . Päike paistis palavalt , isa heitis teki peale pikali ja ütles , et tema nüüd puhkab . Natukese aja pärast ta juba norksas , kõht vastu taevast , ema ütles , et läheb teeb ümber järve tiiru . Lõke oli juba kustunud , aga kuuma tuha all oli veel kartuleid , koukisin nad sealt välja ja sõin , nii head olid . Siis tuli mul isa vaadates mõte ja enne kui ma arugi saan , liigub mu käsi kuuma kartuliga otsejoones isa kõhu kohale . Tegelikult on asi veel hullem , mul läheb tarvis veel teistki kätt , et kartul oksarao küljest lahti päästa . Isa röögatab , siis kõõksatab , tal on hing kurku kinni jäänud . Siis kargab ta teki pealt püsti ja hakkab mind taga ajama , mina lidun eest , isa ei saa mind kätte , kuigi on maruvihane , teda ei suuda takistada isegi ema , kes põõsaste vahelt nähtavale ilmub ja talle teele ette astub . Ema lendab hääletult heinamaale , rohututtide vahelt paistab tema küünarnukk ja supeltrikoo serv . Kuid kõik lõpeb õnnelikult , isa viha lahtub kiiremini kui emal , see tuleb sellest , et ta pidevalt röögib . Röögib nagu ratta peal . Kas üks endast lugu pidav , valuga tuttav tohter nii teha tohib ? Lõpuks lööb ta käega , läheb teki juurde tagasi , kougib näpuga naba seest kartulipuru välja , mõtleb hetke , otsustab , et suhu ei pista , kuigi võiks . " Tule siia , ma ei tee sulle midagi , lutsi sõrm puhtaks . " Mul kargab süda säärest rindu tagasi , mul on hea meel isast ja emast ja suvest . Kahekümne teine Kui inimesed teeksid kõiki asju südametunnistuse järgi , siis oleksid kõik asjad head . Või vähemalt hästi tehtud – heade kavatsustega . Südametunnistus ei tähenda ilmtingimata sügavust , kuid võib olla selle eelduseks . Vanaema , kelle jaoks sügavus algas sealt , kus teistel hing kinni jäi – põhjast – oleks selle peale nina kirtsutanud . Südametunnistus tähendab aega , seda aega , mille jooksul inimene püsib vaimus selle asja juures , mida ta teeb . Kohvrit puhastades püüan ma mõelda ainult kohvrist . Ripun mõttes kohvri küljes nagu Kristus ristil . ( Kuivõrd see on vanaema kohver ja vanaema on sügavalt usklik , siis peaks see mõte sobima . Tõsi , ta pole luterlane , vaid õigeusklik , kuid seda enam . ) Muust mõtlemine käib luust ja lihast läbi . Mul on valus , kui mõte mujale jookseb . Kohver on suur . Kuidas mõelda kohvrist , mis on suur ? Tuleks täpsustada . Võtan mõõdulindi , kuid see on ohtlik : kipun kohe mõõdulindist mõtlema . Vanast sentmeetrirullist , mille olen koukinud vanaema niidi- ja nööbikorvist . Sellele peab ( õnneks mõttes ) ühe sentimeetri juurde panema , aeg on oma töö teinud : ühe sentimeetri ära söönud . Head isu talle , mina teen oma tööd söömata , südamega , tunnistusega . <arv> × <arv> × <arv> cm Need on kohvri mõõtmed . Kuid see pole veel terve kohver . Pole pooltki ; vast veeranditki . Oleneb , mida kohvri all mõelda . ( Mõelda , see on A ja O. ) Kui mõelda vasknaaste ja metall-liiste , siis kohver jätkub . Liiste on kokku <arv> , kummalgi küljel <arv>. Naaste on tunduvalt rohkem . See on mõistetav , sest muidu ei seisaks kohver koos . Naastud on kohvri servadel ja külgedel . Servadel on neid rohkem , seal nad kinnitavad , külgedel on ka neid , mis on lihtsalt ilu pärast . Ühel küljel ( kuhu on kinnitatud sang ) on neid viis , teisel ilunaaste pole . Tegelikult peaks nende kohta ütlema nupud : nad on ümmargused . Millal saab naastust nupp , see on küsimus . Naaste on <arv> × <arv> = <arv>. Need on kahel välimisel serval . Peale selle on veel naastud , mis kinnitavad kaht lukku . Neid on <arv>. Neli ( <arv> ) neist kinnitavad vedruga lukukeeli . Siiru-viirulise mustriga luusang seisab kohvri küljes V-kujuliste kinnitite küljes , mis omakorda kinnituvad kahe ( <arv> ) ümmarguse naastu või nupuga kohvri külge . Kumb kohvri külg on esi- , kumb tagakülg ? Kui otsustada sanga , lukusüdamike ja naastude või/ja nuppude järgi , siis on esikülg see , kus need asjad asetsevad . Kui võtta aluseks omaniku nimi , siis on esikülg see , kus on <arv> naastu , <arv> lukukeelt ja <arv> liistu . Omaniku nimi on valgete ( halliks kulunud ) tähtedega õhukesel mustal plekil : Th . Must , Tartus Riia tän. Nr . <arv>. Silt on kinni kahe naastuga . Tagaküljel on kaheksa naastu ja kaheksa liistu . Liistud on samad , mis ulatuvad kohvri õhemale küljele ( kus pole sanga ) . See on kohvri välimuse kohta kõik . Kohvri sisemus on komplitseeritum . Juba ainuüksi seetõttu , et sisemus asub loomuldasa sees , millegi vahel peidus , kuhu ilma võtmeta juurde ei pääse ning mis polegi soovitav , sest kohvri avamine tähendab , et peate tegema kokkuvõte oma elust ning mahutama selle kindlate mõõtmetega piiratud ruumi , mis pole kindlasti kerge ning nõuab keskendumist küsimustele , millega mitte just kogu aeg kokku ei puutu : kes ma olen ? mida ma oma eluks vajan ? On iseloome , mis vastust andes piirduvad hambaharja ja aluspesuga , kuid leidub ka neid , kes , suutmata neile küsimustele vastata , ei tee elus ühtki reisu , ei vaimustu kaugetest maadest , värskest õhust ja vaatamisväärsustest , vaid on rahul silma- ja käeulatuses olevate asjadega , kuid on sellest hoolimata/seetõttu õnnelikud . Kohvri sees on üks suur ja kaks väiksemat sahtit . Sahtlid on sügavad , hädavaevu ulatavad sõrmed põhja . Pikad küüned kuluksid marjaks ära , kuid mul neid pole . Suur sahtel käib pealt kinni trukiga lapatsiga . Sahtel on kujult nagu lamedaks litsutud kohver . Ta on teine kohver , ainult väiksem . Ta on kohvri sisemine mina , just tema teeb kohvrist kohvri . Ta jätab sellise mulje , nagu oleks tema sees veel keegi või miski . Üritan vaadata , aga pea jääb ette . Pistan näpud sisse , vagudes on prügi . Prügi tuleb puhumise ja märja lapiga välja . Kohvri sisemine lihtsus on vaid näiline . See on nagu mungarüü , tundmaks seda , pead tundma tervet kloostrit . Kohvris on nurki ja nurgataguseid , kuhu minu sõrmed ei ulatu , kuid ma proovin mõelda ka nende kohtade peale , mida ei näe , kuid mis on olemas . Kohvri ühes nurgas on see , mis uksel oleks hing . Kohvri hing on plekist ja käib keskelt kokku . Ta hoiab kohvri üht poolt teisest lahus . Kohver ei ole kunagi päris lahti , ta on nagu hiirelõks , valmis kohe kinni klõpsatama kui keegi teda puudutab . Kui kohver on täis , asjad sees . Kohver on kaunis , ta on üks kaunimaid ning täiuslikumaid asju maailmas , tema kuju niisama kergesti ei muutu , ta on kohver isegi siis , kui tal on all rattad . Äkitselt jookseb poolviltu üle kohvri vöödilise voodri punane täpp . See on sipelgas . Ta on paanikas . Või eksinud . Ta on nagu rändur , kelle eesmärgiks on eksimine . Ta on kas kõrbes või mägedes . Või pilvelõhkujate vahel New Yorgis või Tokios . Torkan oma sõrme talle teele ette . Hetkegi kõhklemata ronib ta küünt pidi üles . Ma olen ta päästnud merehädast . Olen olnud nagu isa , kuulus meremaalide maalija , Turner või Aivazovski . Päästan sipelga . Juhin ta mujale . Panen aknalauale . Kuid kui ma kohvri juurde tagasi jõuan , on ta jälle seal . Ma tunnen ta ära . Ta käitub täpselt samuti kui too eelmine , tema tee siksakid on nagu südame rütmid EKG-l . Järelikult on ta sama . Sama sipelgas . Sama elu , mis tahab surra . Ma litsun putuka küüne all sodiks ja panen kohvri kaane kinni . Käed pesen puhtaks . Kuigi nad pole mustaks läinud . II osa : Tartu Kahekümne kolmas Esimene tuttav , keda ma Tartus kohtan , on Toomas . Kutsun ta enda juurde külla . Elame Piretiga Tammelinnas : Ehitaja <arv>. Toomas ei tule , ma ei näe teda enne kui kodus . See on imelik , aga ma pole temast kordagi mõelnud kui vennast , kes ta mulle ju on – poolenisti , kuid päriselt . Ta on ja jääb mulle Toomaks , kellekski , kes külla kutsudes külla ei tule . Ülikooli saan sisse lihtsalt . Minu isa teatakse ka Tartus . Pole võimatu , et mõni mu hinne oleks ilma isata veidi madalam . Ka Piretil on minu isast kasu : üks õppejõud , tuntud sadist ( teda hüütakse Tolmutohtriks ) , kes vihkab naisi , paneb Piretile viie mitte valge pluusi eest ( mis erandjuhtudel võib päästa ) , vaid selle eest , et ukse taga ootan mina . Ta kingib Piretile isegi oma raamatu : " Töökaitse ( teooria ja praktika ) . II osa : Töötervishoid . " Raamatu sees on pühendus : " Piretile . " Ning all : " Patsiendilt . " Nii saavad kirjutada vaid need , kes on tänulikud . Side isaga nähtub ka napist stiilist – paljud patsiendid , kel on olnud võimalus isaga pikemalt tuttav olla , omandavad alateadlikult mingi osa temast . Nende jaoks on isa iidol , kelle jäljendamine pole häbiasi . Need kaks sõna raamatu tiitellehel pealkirja all hõõguvad austusest , mida ta minu isa vastu tunneb . Piretil on piinlik , püüan teda lohutada . " Mida siis mina veel pean tegema ? " " Sul võib tõesti raske olla . " " Vahel ongi . " Mõistan ka Tolmutohtrit . Seda osa temast , mis pole õpppejõud . Tema naine on ammu surnud . Ta suri enne lapsi . Lapsi neil ei olnudki . Enne tuli surm . Ja siis hakkas Tohter vihkama kõiki neid naisi , kes sarnanesid tema kadunud kaasaga . Tal polnud teist võimalust – kui tahtis oma naist edasi armastada . Ja seda ta tahtis . Kuid tulemuseks oli see , et suurenes nende naiste hulk , kes olid tema naise moodi . Ei aidanud isegi pildid , mida ta õhtuti vaatas : tema naine oli nagu kõik naised . See oli lõppjäreldus , joon , mille peale ja alla mahtusid kõik noored neiud , kes pidid Tohtri juures eksami tegema . Piret oli erand . Tema polnud nagu kõik . Meie käsutuses on mansardkorrus , kaks tuba ja köök . Korteri muretses Pireti isa . Ta pole enam joodik , pole ka õnnetu , nagu Pireti emaga koos elades . Kuid Piret peab seda ema eest varjama , ema ei taha , et isa Piretiga tegemist teeks . Isa joob nüüd küll rohkem , ka tema elukaaslane joob , kuid see ei paista välja , nad mõlemad joovad ja suudavad teineteist oma hädades ka aidata . Minu isa on seda alati öelnud : kõige suurem abi on inimene ise . Lapsi neil pole . Piretist pole isa kõssanud , ta ei taha seda teha enne , kui suhted tütrega on klaarid . Kui see välja tuli , mis autos juhtus ( halastamatult viis Piret oma plaani lõpuni ) , tõmbas vanaema oma pojale kriipsu peale – lapsi ei lööda , ükskõik mis ka ei ole ! Või on . Või võinuks olla . Selleks ei anna luba Jumal . Jumala lapsele tehti küll haiget , ta vaatas pealt ja ei sekkunud . Kuid oma kätt ta piinamisel külge ei pannud . Üks asi on vaadata ja enda kehtestatud seadustele alluda , teine asi ise teha . Vanaema ütleb pojast lahti . See pole raske , sest enne on ta poja surma mõistnud . Ning otsuse ka täide viinud . Sellepärast võib ta teda mõnikord otsima minna – kartmata kohtumist . Kohtumiseks on kohver liiga raske . Kohver on nagu ankur , mida kalad merepõhjas uudistavad . Meil on kaks tuba . Mina elan ühes , Piret teises toas . Pireti tuppa paistab päike hommikul , minu tuppa õhtul . Köögis päikest pole , seal on elektripliit , millega teeme endale süüa ning mis hõõgub nagu õhtutaevas , kui kuumaks läheb . Hea pliit , samast ajast , mis kirjutusmasin : kahe rauaga GRAETZOR . Köögis oleme koos , tubades lahus . Võiksime ka koos olla , aga ma kardan surma . Mis on armastus . Kahekümne neljas Kalju Kotkas on hulkur . Kalju on alati väikese kaifi all . Kui tal enam midagi süstida , juua või nuusutada pole , laulab ta " Yesterday'd . " See teeb enam-vähem sama välja . Kalju hingel on kaks kuritegu , mõlemad tapmised . Mõlemal korral on põhjuseks olnud armastus ning vale . Kumb oli – tuli – enne , seda ei osanud ta öelda . Kuid seda teadis Kalju kindlalt – kaljukindlalt – , et need kaks asja olid omavahel seotud . Tihedamalt kui narkots ja mõnu . Mõni mõnu tuli manustamatagi . Näiteks " Yesterday . " Kui Kalju seda laulis , laulis ja vilistas , oli tal hea olla . Ta ei jõudnud kogu aja laulda ja vilistada . Kuid kohe kui vilistamise ja laulmise vahele väike vahe tekkis , pugesid praost sisse mooniseemned või mingi muu mõnuaine . Eerika ei valetanud kogu aeg . Kui tal Kaljuga hea oli , siis nii ta ka ütles . Kui ei , siis ei . Kuid kui ta ükskord valetas , siis sellest piisas . Midagi keerulist seal polnud . Nad olid Eerikaga türmis tuttavaks saanud . Eerika sai enne lahti , ta käis mitu korda uurija juures ja rääkis tõtt . Esialgu uurija seda ei uskunud – milline uurija usuks ? Need on kõik harjunud , et tõde on vale . Eerika teadis , et Kalju ei teinud oma isale midagi – vanamees suri ise . Nii ta ka ütles . Kuid uurijad tahtsid , et Kalju jääkski puuri , neile ei meeldinud , et Kalju on vaba . Vanamees oli vana . Kuid kurjategijate maailmas ( kuhu keegi ei sattu omal tahtel ) loomulikku surma ei surda . Uurija uuris ja puuris . Kuid selle asemel , et küsida , kas Eerika armastab Kaljut , küsis ta tagamõttega küsimusi , mis õnneks paistsid kõik läbi . " Ei , " ütles Eerika . Sellest piisas , uurija pidi uue küsimuse välja mõtlema ja uue nurga alt küsima , aga Eerika ei langenud lõksu , vaid purustas õela ämbliku ( uurija nimi oli Heamees ) nähtamatu võrgu . Lõpuks lasti Kalju lahti . Alampolkovnik Heamees oli nad paari pannud . Eerika vale oli armastuse vale . Eerikal oli vend Robert , kes polnud ta vend . Kalju avastas selle siis , kui leidis nad ühest voodist . " Ma ei julgenud seda sulle öelda , " ütles Eerika . " Sa poleks uskunud . " " Ei usu praegugi . " " Robert on minu vend . " " Vennaga ei nikuta . " " Näed siis , sa ei usu . " Igaks juhuks küsis Kalju ka Roberti käest , kuid Robert ütles täpselt sama . " Sa oled Eerika vend ? " " Olen . " " Aga miks te siis seda teete , mida ei tehta ? " " Meil on armastus . " Eerika ja Roberti armastus oli liiga suur , et sellega edasi elada . Kalju otsustas neid aidata . Nad surid ilma vaevata , peaaegu ilma sundimata . See vähene , mida Kalju tegi , jäi märkamatuks isegi Heamehele , kelle kätte asi ( kahtlane asi ) uurimiseks anti . Ta ei pannud tähele , et Eerika pea oli kehast eraldi . Nagu ka Robertil . Heameest huvitasid sisemised sunnid ja poliitilised motiivid , väliste põhjuste peale kehitas Heamees põlglikult õlgu . " Yesterday , all my troubles seem so far away ... " Kahekümne viies Kui Pireti isa Piretit vaatamas käis , ei lasknud Piret teda uksest kaugemale . Küsimus polnud minus , vaid Piretis . See oli Pireti kättemaks . Kättemaks oli nagu trepp : esimesel astmel oli süü kõige suurem , viimasel kõige väiksem . Kuid sellist astet polnud , kus süüd üldse ei olnud , valida oli palju ja vähe vahel . Ning võis juhtuda , et üles jõudes tuli alla tagasi tulla . Kord nägin , kuidas isa seisis seitsmendal astmel . Kuidas ta sinnani oli saanud , ei tea , seda ei juhtunud just tihti , et Piret isaga üle viie minuti oleks rääkinud . Kokku on astmeid kolmteist , seitsmes jääb täpselt sinna , kus trepp teeb kaare . See on kõige kitsam trepiaste , seal on raske seista . Trepi ja ukse vahel on koridor ja esik . Ka neist pidi Pireti isa kuidagi üle saama . Ma ei tea , millest nad rääkisid , trepil seisid nad igal juhul vaikides : isa seitsmendal , Piret kaheksandal . Mulle tundus , nagu isa põlvitaks . Natuke aega olid nad vait , siis ulatas isa Piretile kilekoti ja kimbu lilli . Ning lahkus siis , süüküür õlgade vahel . Kotis oli kolm süldikaussi , igaüks eraldi ajalehe sisse pakitud . Lilled pani Piret vaasi , süldi sõime ära . Ma ei hakanud küsima , kes süldi tegi . See võis olla isa . Ka minu isa käis meil vahel külas . Ka tema aitas meid . Ta andis meile ümbrikke . Ümbrikud oli tühjad . Selles mõttes , et seal polnud kirju ( mida ma mõistetavatel põhjustel kartsin ) , vaid raha , iga kord erinev summa , kuid kunagi mitte üle saja rubla . Sada oli kõige suurem , kakskümmend viis kõige tavalisem . Nüüd olin ma isa arst , kellele tema , patsient , tahab olla tänulik , kuid ei leia selleks midagi paremat kui raha . Ka minu-ajal oli seda ette tulnud , olin ise vastu võtnud ümbrikke ning poetanud nende sisu isa taskutesse laiali , teades , et isal pole nagunii ülevaadet , kus , kas ja kui palju tal parajasti raha on . Nüüd pidi ta seda ise tegema . Ümbrikud andis ta mulle nende sisuga tutvumata . Nii tahtis ta mulle öelda : " Näed , poeg , olen jäänud ausaks . " Kuid ka – " Igatsen su järel ! " Ema pärast ei pruukinud mul muretseda . Isa oli võtnud teenija . Tema nimi oli Hella . Ta oli ühe noorelt surnud noormehe tädi , kes armastas oma õelast kiindmusega , mis oli ühtaegu nii arutu kui loomulik , sest Hellal endal lapsi polnud . Tänu isale möödusid noormehe ( tal oli nimi , kuid õigem on ta jätta nimetuks ) elu viimased nädalad haiglas , õdede järelvalve all . Lühidalt , tal ei olnud piinu , mis kodus olnuksid vältimatud . Kaks korda nädalas , esmaspäeval ja reedel käis Hella meil koristamas ja tegi neid töid , mida ema tal teha palus . Tegelikult oli ema endale juba ammu teenijat tahtnud . Nüüd , kus mind ei olnud , võis ta seda endale lubada . Emal ei tohtinud tekkida kahtlust , nagu vajaks järelvalvet mitte maja ja aed , vaid tema . Selle ülesandega tuli Hella suurepäraselt toime . Ta rääkis emaga , täitis kõik ta soovid . Ema soovid olid arukad , ta tahtis , et maja oleks korras , tolm pühitud , vaibad puhad . Kuid maja teadis meist rohkem kui meie temast . Maja oli nagu peegel , kuhu sisse me ükskord pidime astuma . Teda võis korras hoida , kuid ta andis mõista , et hoolitseb enda eest ise . Ta oli ehitatud nii , et jäi mulje , nagu vananeks ta koos nendega , kes temas elasid . Tema vananemine oli meie vananemine ; tema aeg meie aeg . Ta oli nagu Piret , kes ei teinud vahet homse ja tänase vahel . Maja , mille ülakorrusel meie Piretiga Tartus elasime , kuulus lastetule vanapaarile , kes üsna pea meid oma lasteks pidama hakkasid . Nad olid ( naisliinis ) kaugelt sugulased Pireti isaga , järelikult ka Piretiga – päris võõraid nad oma majja poleks võtnud . Üüri me ei maksnud , selle eest olime neile " head lapsed . " Mida me küll kogu aja ei olnud – tulime õhtul hilja , kuulasime valju muusikat , jõime veini . Kuid mulle tundus , et säärane kohatine ebakonventsionaalsus oli neile ( eriti Huldale ) meele järgi . Nende " hea " polnud kõikide " hea . " Ja see oli hea . Ma olin alati kodus , kui isa autoga ette sõitis . See oli nagu nende kirjadega , mida ma oma vanaemadelt sain ( ja mida oli kokku <arv> , ilma vanaisata ) : olin alati kohal , kui nad saabusid . Nagu olnuks mul salajane kokkulepe postkontoriga . Või Päikesega , miilitsaga , kellega me tänu Toomale äsja olime sugulaseks saanud . Olen ainult üks kord isa näinud kurvana . ( See kord veel tuleb . ) Kuid ka rõõmsana polnud ma teda näinud . Isa oli asjalik . Asju , mis isa asjalikuks tegid , ma teadsin . Need olid nüüd ka minu , arstiteaduskonna esimese kursuse tudengi asjad . Rohkem kui kunagi varem . Ma mõistsin oma isa poolelt sõnalt . Mõnikord ka poolelt mõttelt . Isa polnud ema . Ema oli keeruline , isa lihtne . Siiski ei saanud ma temast aru , kui ta minult esimesel Tartu-külaskäigul küsis : " Kas põhjust ka on ? " Pilgutasin silmi . " Ei saa aru ? " " Ei . " " Kas elate koos põhjusega ? " " Mis mõttes ? " Olin lootusetu juhtum . Juhmard . " Kas ootate last ? " Hakkasin naerma . " Jumal hoidku selle eest ! " Kuulsin , kuidas isa tänaval ukse kinni lööb ja mootori käivitab . Kõõksusin naerust . Ei saanud enam pidama , kartsin , et naeran end surnuks . Siis tuli Piret ja lõpetas naeru . Ilma temata oleksin naeru kätte lämbunud . Kahekümne kuues Ostsime endale telefoni . Selleks kulus üks isa ümbrik ( jääk <arv> rbl <arv> kop ) . Lasime selle endale sisse panna . See ei maksnud midagi , Hulda abikaasa , " Belamori " tõmbav sirge selja ja kange kaelaga ( krooniline radikuliit ) invaliid , endine side-töötaja ühendas traadid tasuta . Esimene kõne , mille me saime , oli Pireti emalt . Juhtunud oli see , mida me kõik aimasime . " Kuidas see juhtus ? " küsis Piret . Kuid telefon ei vastanud . Sellist telefoni polnud veel leiutatud . See telefon asus sügaval ( nagu vanaema armastas öelda ) , liiga sügaval . Kahekümne seitsmes " Tere , neiu , " ütleb Kalju Kotkas . Ta ei valeta , vana naine , kes tema ees kõnnib , näeb tõesti noor välja . Nooreks teeb ta vanus . Kaheksakümmend on see piir , kust üle astudes aastaid enam juurde ei tule . Neid võetakse ära ning asemele tuleb ilu , mis pole maine , vaid taevane . Või sisemine . " Kas ma tohin teile kohvri kandmisel abiks olla ? " " Kes te olete ? " " Kalju . Kalju Kotkas . Minu hingel on kaks kuritegu . Ma tapsin oma naise ja tema armukese . Nad oleksid elus , kui nad poleks valetanud . " " Mina tapsin oma poja . Teda enam pole . " " Ja kuhu te lähete ? " " Pojale külla . " " Ma mõistan . Sellepärast kohver nii raske on ? " " Tunnete ? " " Tunnen . Rebib näpud küljest . " Vanaema on kohvri Kotka kätte andnud . Kotkas kannab kohvrit nagu oksaraagu : kahe näpu vahel . " Mis seal sees on ? " " Kalliskivid . " " Terve kohvritäis ? " " Nalja teete . Siis ei liigutaks teda keegi paigast . Sähke . " " Mis need on ? " " Seemned . Need annavad jõudu . " Veidi aega kõnnitakse vaikides . Muul hakkab lõppema , kui Kotkas küsib : " Teile meeldib meri ? " " Väga . " " Ja jõgi ? " " Jaa . Kuid üle kõige meeldivad mulle mere- ja jõeteed . Ma ei oska nende vahel vahet teha . " " Kas on vajagi ? " " Vist ei . Mida te vilistate ? " " " Yesterday . " " " Mis see on ? " " Eile . " " Mis on eile ? " " Mitte midagi . Kõik , mis on , on täna . Sellepärast ma vilistan : " " Teile eile meeldib ? " " Ainult ühe asja pärast . Seal on sees viiul . Alguses ja lõpus . Kui viiulit poleks ... ma ei tea , mis siis oleks . " " Siis eilet poleks . " " Vist ei . Oleks ainult täna . " Kalju Kotkas ja vanaema istuvad viimasel muulikivil . Päike loojub , veele ilmub tee . Vee-tee . VT . Vanaema tahaks minna , kuid ta kardab , et ei jõua kohale : kohver on liiga raske . Kuid poja juurde pooliku kohvriga ei minda . " Ma aitan , " lubab Kalju Kotkas . " Aga ma pean teadma , mida ma kannan . " " Kalliskive , ma ju ütlesin , " ütleb Vanaema . " Kui palju ? " " Viis tükki . " " Kus nad on ? " " Sahtlis . " " Tohin ma vaadata ? " " Kes kanda võttis , see ka vaatab . " " Ma ei näe midagi . " " Teil pole vaatamiseks silmi , Kalju Kotkas . " " Silmad jäid koju . Aga nii palju kui vaja , näen ilmagi . Mingi putukas ainult . Hammustas , raisk . Miks te mulle valetate , neiu ? Ma ju ütlesin teile , et valetamist ei või ma kannatada . " Kahekümne kaheksas Pärast matuseid hakkas Piret tihedamini koju helistama , mõnikord isegi üle päeva . Ta polnud oma emaga ( ega ka isaga ) kunagi hästi läbi saanud , kuid nüüd , kui vanaema enam polnud , kui kabelis ja kalmukünkal seisis ainult sark , kuhu keegi vaadata ei tohtinud , sealhulgas ka keelajad , ning igaüks võis ise mõelda , keda ta matab või mis tal kadunukesest meelde tuleb , ilma et see saanuks rikutuks pildiga maisest kestast , nüüd , kus kõik oli juba selja taga ( kuid ikkagi lähedal ) , hakkas Piret kartma oma ema pärast . Selleks oli ka põhjust . Ema oli muutunud passiivseks , tema tütarlapselik elurõõm , mis ajendas mind teda kutsuma koorejäätiseks rosinatega , oli kadunud . Ta istus tugitoolis ( seal , kus ma Piretit olin kallistanud ) ning sirvis vanu kinoajakirju . Äkitselt oli ta teine inimene . Muutunud oli ka tema hääl . Sellest oleks nagu tuline triikraud üle käinud ning pressinud sealt välja toonid ja nüansid , millega ta varem oma kiiresti vahelduvatest meeleoludest märku andis . Katsusin Piretit lohutada . Tõin talle näiteks oma ema , eluaegse invaliidi , kelle suurem osa elust möödus kas voodis või voodiserval järgmiseks päevaks jõudu kogudes . Kuid Piretit ei saanud lohutada . Minu sõnad temani ei jõudnud . Tuimalt vaatas ta mulle otsa , käsi aga liikus telefonitoru järele . Oli kaks võimalust : ema kas suudab ennast ajapikku koguda või tuleb Piretil ülikool pooleli jätta ja koju tagasi minna . Piret püüab helistades võimalikult reibas välja paista . Ta teab , et ema kuulab teda sama tähelepanelikult kui tema teda , ta ei taha , et tütar tema pärast üleliia muretseks ; Piret aga tahaks , et tema hääl teeks ema terveks , kuid teesklusest selleks ei piisa . Ta tahab ema üles raputada , sundida teda tema endiste tegevuste juurde . Kuid ema on nüüd pensionär , ta ei tee enam aborte ega tõmba välja hambaid , kuigi nõudmist on nii ühe kui teise järel . Ka polikliinikus tuntakse temast puudust , seda on mulle ( kurvalt ? irooniliselt ? ükskõikselt ? ) isa suunurgast maininud . Pireti vanaemal olid tõesti kalliskivid . Kuldmündid , viis tsaari kollat . Kollast , kullast . Kodus , mitte kohvris . Ära neist ei ela , kuid rõõmu neist on . Vaatamisest söönuks ei saa , kuid kindlustunde annavad mündid küll . See on sama , mis päiksega – paljas teadmine , et ta kuskil on , annab jõudu . ( Isa peab suu puhtaks pühkima , oma lapse vastu käe tõstmist ei unusta vanaema iialgi , testamendis on see sõna-sõnalt kirjas , kuigi praktilist tähtsust sel pole : kulda müüakse sõja , mitte rahu ajal. ) Taastan kõne täies ulatuses . Viibin Pireti mõtteis , kus mul juba ammu on kindel koht , sageli ka varjupaik . Ning vihmavari ( mõtteiski sajab ) . Telefon on koridoris , peremees ja perenaine võivad seda soovi korral kasutada . Piret rebib toru hargilt . Tal on tunne , et nii õnnestub tal tabada mõnd pooleliolevat vestlust – paar korda on nii juhtunud ning Piret on siis kojuhelistamisest loobunud . Kuni järgmise korrani . Homseni , mis ennast tänasest lahti rebib . Kõik pole enam üks jutt ; joon koosneb punktidest . Punktid on päevad ; päevad punktid . Hoiaks jumal sekunditest , minutitest . Toru on tumm . Pireti nimetissõrm joonistab kaks kaart : <arv>. " Palun mulle kõne Tallinna . " Piret ütleb numbri . Kaks numbrit . Vaevalt on ta toru ära pannud , kui telefon heliseb . Piret võtab toru . " Tere , ema ! Mina siin . Mõtlesin , et helistan sulle ... ajaviiteks ... " Pireti hääl on reibas , kuid sõrmenukid on valged . Ta pigistab toru , hoiab sellest kinni nagu uppuja õlekõrrest . " Kuidas öösel magasid ? " Vaikus . " Kas kukkusid ? " Piret surub toru vastu kõrva : iga hingetõmme on sõna , väärtuslik silp , millest Piret ammutab informatsiooni oma emast . Pireti ema pole kunagi kõrgusi talunud , tal hakkab juba majatrepil pea ringi käima . Piret on isasse , teda see ei puuduta . Ükskord olid nad Suure Munamäe otsa roninud . Kõik koos , tema , isa , ema ja vanaema . Ema oli torni alla jäänud , aga mäkke ta tuli . Kuid järsk kukkumine ja aeglane tõus mööda mäekülge üles on kaks eri asja , seda teab isegi see , kes ise kõrgust ei karda . Ja ema vastab Piretile ( tema hääl on vaikne , nii vaikne , et Piret seda vaevu kuuleb ) : " Magasin hästi . " Piretil on kohe selge , et ema ei räägi õigust , vaid et ta on jälle kukkunud , kukkunud kõrgelt , kõrgemalt kui ükski majatrepp on või Munamägi olla saab , aga pole kukkunud lõppu välja , vaid ärganud enne üles . Piretit valdab paanika , kuid tal jätkub jõudu seda varjata ja rääkida emaga nii , nagu ta kogu aja temaga on rääkinud , rahulikult , nii rahulikult , et see rahustab teda ennast , tähtis on esimene sõna , kui see on rahulik , enam-vähem nagu alati , siis on ka lootust , et Piret suudab kõne lõpuni rääkida , ema julgustada . Kuid ema hääles on tunda pinget . Kuigi hääl on vaikne , pole raske mõista , et ema hoiab nuttu tagasi . Ta ei taha , et Piret seda kuuleks , sellepärast üritab ta olla " nagu alati " , nagu Piret isegi , ainult et Piretis on rohkem jõudu , tal on kergem ennast " heas valguses " näidata . Veel paar päeva tagasi oli ema käinud porgandipeenart rohimas , Piret oli lootnud , et see näitab paranemist . Piret üritab juttu pikemaks venitada , kuigi on tunda , et ema on väsinud . Ta loodab kuulda midagi , mis , olgugi et nõrk , näitaks , et ema pole elulootust ja mõtet päriselt kaotanud . Ta kaevub torru : kas ema pöörab lehti ? Kui ema on rahulik , kui miski teda ei ärrita , kui Piretil on õnnestunud jätta mulje , et ta ei mõtle temast , emast , ning on helistanud talle nagu möödaminnes , juhuslikult ( kõik see peab sisalduma hääles , ütlemise toonis , mitte sõnades ) , siis võib juhtuda , et ajakirjad ema süles sahisevad . Pärast vanaema matuseid hakkas ema sirvima vanu ajakirju . Seal olid näitlejate pildid , ajakirjad olid tugitooli kõrval väikesel laual , kust ta neid võttis ja jälle käest pani , ühes virnas läbivaadatud , teises virnas läbivaatamata ajakirjad , vanad " Kinod " ja " Ekraanid " . Polnud võimatu , et vaatamine äratab ema tardumusest . Vaata edasi , kallis ema , need on huvitavad ajakirjad , toredad pildid , mis räägivad sinu noorusest , unistustest , mis ei täitunud , kuid mille täideviijaks mina nüüd olen ! Ma ei ole küll filminäitleja , minust saab õpetaja , ma armastan lapsi , keda sa mul sünnitada ei lubanud ... Vaikus . Lehed ei sahise , isegi hingamist ei kosta . Oled sa veel seal , ema ? " Sa ei tohi surra , kas kuuled ! ? " Piret keelab seda , mida ei saa keelata . Ega ka käskida . Ta karjub telefonitorru kõige mõttetuma lause , lause , mis ei aita , lause , mis kindlasti lühendab ema elupäevi , kui ta seda kuulis . Kahekümne üheksas Kuid ometi see aitab . Kui Piret homme ( mis on täna ) uuesti koju helistab , tervitab teda ema reibas hääl , kus pole kübetki teesklust . " Tabletid aitasid , tänu tohtrile . " Tohter on minu isa . Ta on Pireti ema jalule aidanud . Mina palusin tal seda teha . Minu kirjelduse peale kirjutas ta retsepti , kuid kui Pireti ema ise ei taha terveks saada , siis ei aita mingi rohi . Nii ta ütles . Ning nagu alati , oli tal õigus . Kui ma Pireti ema seisundi isa jaoks sõnadesse panin , oli mul silme ees mitte ema , vaid vanaema . Pole võimatu , et nad mõlemad põdesid üht ja sama haigust , mille välised avaldused osalt kattusid , osalt mitte . See , mis Pireti emal väljendus liikumatuses ( ning ka söögist keeldumises , mille pärast Piret eriti muretses ) , võrdus vanaemal liikumisega ( mille juurde kuulus lakkamatu sihvkaseemnete närimine ) . Mis on selle haiguse nimi ? Kuid kas ongi see nii tähtis ? Kolmekümnes Tartu on haige linn . Ka Tallinn on haige . Kuid ta on haige teisiti – vabalt , voolavalt , teatud tingimustel isegi teraapiliselt . Tartu tõbi on tuntud tõbede nimetamine uute , senitundmatute nimedega . Nimi peab jahmatama . See , mida Tallinnas põetakse ning mille kätte ka varem või hiljem surrakse , kannab Tartus teist nime . Kuid ei muuda asja – mõistagi mitte . Muidugi , valetatakse kogu riigis , kõikides linnades , kuid Tartu vale on eriline sellega , et ta on nii spetsiifiline ning nagu algul võib tunduda , ka defineerimatu . Tartu vale on tark . Tundub , nagu oleks see tõsi . Ning hädavajalik . Tartu vale on suur ja väike korraga . Väike sellega , et haarab endasse valetaja , sundides teda oma valesid kordama ja ketrama ; suur sellega , et temast kajab vastu kogu universum – minu vale on kõik , kogu . Tartu vale on usk , see on õigeusklik vale . Tartu vale on mulle tuttav . Olen ka ise nii valetanud , mõeldes endale välja uue identiteedi , kuid rahustades ennast sellega , et ma ei tee seda enda , vaid teiste jaoks – oma vanaemade tarbeks , keda see lohutab . Ma olen Mart temale , kes ta uskus mere kaldal sündivat poisi . Ma olen Maria temale , kes ta uskus mere kaldal sündivat tüdruku . Ma olen Maria Mariale ja Helmutile . Ma olen Mart Elisabethile ja Mardile ( keda enam pole . ) Ma olen seganud vered , mis ühte ei kuulu . Mul on sinised silmad , sest olen poiss . Mul on pruunid silmad , sest olen tüdruk . Ma olen vere-segaja . Kuid mitte pilastaja . Armastus käib silmade kaudu . Silm-a-ga , silm-i-st . Ma armastan Marti , meil mõlemal on sinised silmad . Meie mõlema silmad on sinised . Ela hästi , vanaisa . Nüüd on see võimalik . Pole-elu , hea-elu . Helmut-Elisabeth ? Olen vahel ( tegelikult sageli ) mõelnud : milline peab olema ema ja isa , et laps neid omaks ei peaks ? Kui loom või lind sünnitab lapse , kes on inimene , mitte loom või lind ? Kui see loom või lind elab inimeste keskel ? Kui see laps kasvab suureks ? Kui ta pole näinud kedagi peale oma ema ja isa , kes on mõlemad loomad ? Või linnud ? Millal märkab see laps , et teised emad ja isad on teistmoodi ? Millal teadvustab ta endale , et nad ei sarnane tema ema ja isaga ühestki vaatevinklist ja nurgast ? Kui teine peab olema ema , peab olema isa , et laps teda omaks ei võtaks ? Vastus sellele saab olla üks : laps , kelle vanemad on loomad või linnud , on ka ise loom või lind . Ning kuigi tema välised tunnused langevad ühte inimtõu omaga , ei loe ta ennast inimeseks , vaid loomaks või linnuks . Tema jaoks on imelik , et teiste laste vanemad erinevad tema vanematest , tema emast , tema isast , ta arvab , et neil on midagi viga , et nad põevad mingit tundmatut tõbe . Ning kuna ta ka ise nendega sarnaneb , olles inimene , siis hakkab ta pidama haigeks ka iseennast . See tõbi ei tunne ravi . Kõikidest tuntud ja veel tundmatutest tõbedest on see ainsana ravimatu . Hea arst saab sellest , kes on ise haige . Või kelle lähedaste hulgas on haigeid . Või arste . Viimased kaks tingimust olid minu puhul täidetud . Ma polnud erand . Enamus neist , kes minuga koos <arv>. aastal arstiteaduskonda astusid , tegid seda isiklikel motiividel , kuigi nad seda ise ei pruukinud tunnistada . Kuid tähtsaid asju ei tohigi teistele rääkida . Rääkimine on reetmine . Oma unistuse , oma hirmu , oma armastuse . Kolmekümne esimene Aasta on <arv>. Päev <arv>. Neljapäev Kuu <arv>. Ilma pole . Mul ei ole ilma jaoks sõnu . Nad pole küllalt täpsed . Ilma sõbrata pole ilma . Ilma Arturita on taevas taevatu , ilm ilmatu . Kuid tee tolmab . Aialatid ja õunad õunapuu otsas on tolmuga kaetud . See vähene , mis mul selle aasta sellest päevast meeles on , meenub vaid tänu sellele , et maja ees peatub tolmupilves auto . Võlgnen selle mälestuse autole . " Volgale " , millest astub välja minu isa . Ma pole oma isa kunagi sellisena näinud . Ta vaatab üles ( olen aknal , lehvitan ) . Kuid on tunne , et ta ei näe mind , vaid vaatab oma silmadesse . Mis on sinised , sinisemad kui minul . Minu sinine on nagu vesivärv munatopsis , millese laps torkab pintsli . Sinine , mis on munatopsis , on ka minu silmas . Peaaegu valge . Kui ma Pireti käest küsisin , mis värvi on minu silmad , sinu omad on pruunid , ma tean , ütles ta , et rohelised . Ta ei valetanud , minu sinine on tema roheline . " Ema on haige . " Isa paneb lauale pudeli veini . Joome selle tühjaks , alles siis ütleb isa : " Emal on Alzheimer . Oleksin seda juba varem pidanud märkama . Ma olen arst , ma pole oma kutset väärt . " " Isa , ära süüdista ennast . Mina olen süüdi . Ta ei mäletanud aktusel mu nime . Ma ei julgenud sulle öelda . Mõtlesin , et see on preseniiline arterioskleroos . " Isa paneb endale suitsu ette . On näha , et ta ei tee seda esimest korda . Ka mina olen Tartus suitsu tegema hakanud . Minul selleks põhjust pole , temal on . Tema põhjus on ema . Nüüd võin ka mina suitsu teha põhjusega . Isa võtab taskust kahe traatklambriga rohelise bloknoodi . See on ema märkmik . Seal on kirjas raamatud , mida ta on lugenud . Lühikene sisukokkuvõte . Kõik raamatud , mida ema on lugenud , räägivad armastusest . Teisiti ei oska ta nende sisusid kokku võtta . Märkmiku järgi leidis ta üles ka need lood , mida ta mulle ette luges , kui olin väike . " Saabastega kass " : lugu kassist , kes armastas oma saapaid . " Punamütsike " : lugu tüdrukust , kes armastas oma ema , vanaema ja punast mütsi . " " Põhja konn " : lugu konnast , keda keegi ei armastanud . Keda kõik tahtsid tappa . Kuid ka eitus on jaatus ; eitus on jaatuse eriti tugev vorm. Nüüd on märkmikku ilmunud uutmoodi märkmed . Pigem küll käsud ja keelud . Mida peab tegema , mida ei tohi . Iga käsk on ka keeld : ära unusta seda tegemast . Ära unusta , et oled ennast käskinud hommikul ärgata . Ja õhtul magama minna . " Rääkida Hellaga aknalaudade asjus . Tolm . " " Mitte unustada , et oled temaga rääkinud aknalaudade asjus . Tolm . " " Teha Hellale ettepanek tõsta töötasu seoses heaga . Millega ? " " Head hoida meeles . " " Mis oli hea , oli hea . " " Paha pole . Vaja meelde jätta . " " Televiisoris eile õhtul hea film . Küsida Hellalt , kas ta seda on näinud . Kes on Hella ? Küsida ! Kes ta on ? Kuidas ta siia sai ? " Hella oli märkmiku leidnud tualetist . Sealt , kuhu Piret oli lubanud elama tulla . Ainuke ruum , mida ta elamisväärseks pidas , sisaldab nüüd tükikese ema elu , mida ta oli lootnud teiste eest varjata . Kuid koht petab teda , ta annab saladuse välja . Tahab ju temagi , et ema terveneks . Seda tahab ka Vana Link , mille Vana Puusepp on tänulikkuse märgiks ukse külge jätnud : nii mäletame meie teda ja tema meid . Hella ehmub . Ema on tema jaoks nagu laps , keda tal endal pole . Kuid ema on laps , kes ei sarnane selle lapsega , keda ta armastas ja kes suri valutult . Hella ehmub , kuid ei sattu paanikasse . Ta läheb ema magamistuppa . Ema magab . Hella üritab üles leida kõik , mis ema uuest haigusest märku annab : kõik ema kirjutatud märkmed , kõik , mida ta oma käega on kirjutanud ning kuhu haigusepisik on sattunud . Isa ütles , et Hella käitus õigesti , mina selles kahtlen . Kuid mul on selleks omad põhjused ja põhjendused . ( Ma ei eksi . ) Mul pole aega oodata , millal Piret loengult saabub . Jätan talle kirja . Kallis Piret ! Ema on haige . Tal on raske haigus , isa ei tule ilma minuta toime . Teata dekanaati , et võtan endale aastaks akadeemilise . Helistan . Jään sinuks – jäädavalt ! Kolmekümne teine Mul pole kunagi olnud sellist otsetee-tunnet , kui siis , kui isaga Tallinna poole kihutasime . Kuigi kiirusest midagi ei olenenud . Polnud vahet , kas spidomeetri osuti võbeles punase kriipsu juures ( <arv>km/h ) või ronis üle selle . Ema haigus oli alanud juba varem , ehk enne , kui me arvata oskasime . Võib-olla ajas Alzheimer juuri juba <arv>. aastal Noarootsis ? Siis kui sündis isik nimega Mina ? Mina , kes pooldus kaheks . Nimeks , mitte rakuks . Kromosoom-noomeniks . Kirja-valeks . Kuid mõttetu on otsida algust . Algus ei aita . Lõpp pole kunagi lõpus . Ta on alati kaugemal – eespool . Mitte kunagi varem polnud ma sellise teravusega tunnetanud , et see pole ema , keda ma armastan , vaid isa . Juhi-poolne aken on lahti . Isa-poolne . Minu poolt on aken kinni , ma ei taha seda lahti teha , sest kardan isa tervise pärast . Ma kardan , et ta ei pea vastu . Mul on hirm , et ta ei ela ema surma üle . Alzheimer kestab kaua . Elu lõpuni . Kui pikk on elu ? Nii pikk kui haigus . Oma patsiente on isal läinud korda selle lausega lohutada . Kuid teda ennast ? Kes suudaks talle öelda midagi sellist , mida ta ei tea , mida ta ise juba öelnud pole ? Meedikute seas on levinud ebausk , et kui nad ennast mingi haiguse ravile pühendavad , siis selle kätte nad lõpuks ka surevad . Veider , kuidas targad inimesed selliseid lollusi usuvad , kuid nii see on . Minu isa on üldarst , kes olude sunnil on enda kompetentsi arvanud ka haigused , mis nõuaksid spetsialisti . Kuid isa ei tee midagi uisapäisa või omapäi , raskematel juhtudel ( nagu Päikese võõraspoeg , minu poolik vend Toomas ja tema õde ) on ta erialaarstiga konsulteerinud . Tõenäoline , et ta on vastu võtnud otsusi , mis pole põhjendatud millegagi peale intuitsiooni . Kuid neist ta kellelegi ei hinga . Enne kui ravialune pole tervenenud . Ravialune , kui tavaline oli see termin ! Haige pidi ravile alluma ja kui ta seda teha ei tahtnud , sunniti teda . Oli see õige või vale ? Raske öelda . Oleneb haigusest . Iga haigus on ka eluviis . Kust alustada , kas haigusest või elust ? Elust , pole mingit kahtlust . Arstid on elu , mitte surma jaoks . Kuid selleks , et mõni elu võiks kesta ( või kesta kauem ) , on nad mõnikord sunnitud minema riskile . III osa : Tallinn Kolmekümne neljas Hella oli umbes sama vana kui minu ema . Tundsin ta ära häälest . Siis tuli ka pilt : sama naine , kes paari aasta eest oli meile helistanud ning palunud isaga kokkusaamist . Hääl oli olnud madal , ühtlane ning veenev , olin seda pidanud mehe hääleks . Kuid ma polnud üllatunud , kui mõne aja pärast helises uksekell ja ukse taga seisis väikest kasvu , varjamatult halli peaga ( minu ema värvis oma juukseid elu lõpuni ) naine . " Ma helistasin teile siitsamast putkast , " ütles ta . Ta lootis , et isa ta vastu võtab . Valetasin midagi , ütlesin , et doktor on komandeeringus – neil puhkudel on kasulik öelda midagi , mis pole liiga leidlik . Kuid naine ei pahandanud ega üritanud ka oma tänu mulle edasi anda . Küllap on tal õnnestunud ümbrik haiglas isa kitlitaskusse pista , oletasin . Kuid ma ei osanud arvata , et ta pole tänulik enda , vaid kellegi teise eest . Ta ei tulnud tänama pika elu , vaid kerge surma eest . Õe laps oli tellingutelt alla kukkunud , murdnud lülisamba ja kaela ning jäänud halvatuks . Kuivõrd see juhtus pealinnast kaugel , Hiiumaal ning poissi polnud võimalik kiirabiautoga transportida , telliti isa nõudmisel helikopter ja toodi ta pealinna haiglasse . Valud võeti maha ; pooleteise nädala pärast saabus surm ( aju alafunktsioneerimisest johtuv hingamispuudulikkus ) . Hella oli olnud ema juures mitte ainult esmaspäeval ja reedel , nagu kokku oli lepitud , vaid paari viimase kuu vältel praktiliselt kogu aja . Ema helistas kohe , kui tal midagi meelde tuli . Või kui ei tulnud . Mälu nõrgenemine oli nüüd kurb tõsiasi , millega pidime arvestama . Kuid Hella oli optimist . Ta oli ennast emale pühendanud ega kavatsenud loobuda kohustustest , mille ta endale vabatahtlikult oli võtnud . Kuuldavasti ( kuulsin seda ühelt oma tuttavalt , kes tundis Hella õde ) oli Hella õde vahepeal sünnitanud uue lapse , kuid Hella polnud käinud isegi katsikul . Tal polnud aega , tal oli oma laps – minu ema . Ema tundis mind ära . " Sul läheb hästi , ma tean . Ma helistasin sulle . " Hella seisis ema selja taga , tema ilmet polnud võimalik valesti tõlgendada . Kirjanikud ütleks selle kohta " avatud tekst . " Küsimatagi teadsin , et ema oli Hellale helistades arvanud , et helistab mulle . Kuivõrd Hella hääl oli mahe ja madal nagu minulgi , siis ei hakanud Hella " õigust " peale pressima , vaid lubas ema elada elu , mida talle dikteerisid peast tulevad kõnekatked ehk teisiti öeldes kahjustatud neuronid ajurakkude vahel . Või veel täpsemalt : koliinergiline defitsiit ajus . Hellal polnud mingit haridust , kuid ta oli erakordselt taiplik . Mõnd asja taipas ta paremini kui meie isaga . Või kiiremini . Näiteks koristas ta majast kõik peeglid . Sest siis liikus ema veel mööda tube iseseisvalt ringi , keelata seda ei saanud ja polnud ka mõtet , kuigi see polnud just päris ohutu . Sellepärast Hella peeglid eemaldaski – ema ei tohtinud näha ainsat inimest , keda ta mäletas enda nimega , kuid mitte näoga – iseennast . Ta oli laps . Kuid tal polnud lapse nägu . See võis ta vaost välja viia . Ma usun , et Hella talitas nii pigem ettevaatusest kui kindlast teadmisest . Kuid milles võib Alzheimeri puhul kindel olla ? Lõpuks kadus ka nimi , ema enda nimi , aga selleks ajaks olid toad juba hämarad , kardinad ette tõmmatud . Ja ema ei tõusnud enam voodist . Haiguse algperioodil võis ema olla isegi seltskondlik . Ta ilmus võõrastetuppa ootamatult ( tavaliselt tualetist , mis asus esimesel korrusel ning millest oli saanud ema lemmikoht , vahel viibis ta seal tundide kaupa ) , kuid ei tervitanud kedagi , võttis istet seal , kus ta alati oli istunud , ukse kõrval punases tugitoolis , ning kuulas , mida räägitakse , kuid üle kümne minuti ta toas ei püsinud , jõudes selle aja jooksul alati öelda mõne eelnevast elust tuttava fraasi või nalja . Tõsi , tema naljad ja vahemärkused olid kergelt kohatud , kuigi õigem oleks öelda , et pigem liiga täpsed , me kõik ootasime neid ja otsisime oma jutus kohti , kuhu ema kergemini ligi pääseks , ning hingasime kergendatult , kui ta oma repliigi öeldud sai , täpselt nagu näitleja , kelle talent on ammu kulunud , kuid kellele pealtvaatajad vanast armastusest pöialt hoiavad . Lahkus ta samuti kui oli tulnud , vahel poole sõna pealt , nagu mänguautomaat , mida keegi – Võõras Laps , Suur Jumal – kuskilt juhtis . See oli isale piinarikas , nägin seda tema näost , mis polnud küll kunagi nii avali kui Hellal . See oli nägu , kuhu oli kirjutatud üks sõnum – mure ema pärast ; süü , mida ta hilinenud diagnoosi pärast tundis . Hella oli ingel . Kuid enne , kui ta taevasse läks , andis ta mulle kirja . See kiri oli ema asjade hulgast . Isa kätte ta seda ei andnud . Kiri oli emale . See oli tema emalt , Marialt , kes teatas oma mehe , Helmuti surmast . Miks ta kirja mulle andis , on mulle arusaamatu . Oli see ju määratud emale . Kes on perekonnas kõige tähtsam ? Kui ema on haige , kui ta pole vastutusvõimeline ? Loomulikult isa . Miks arvas Hella , et kiri tuleb anda minule ? Mida ta minust teadis ? Mida aimas ? Olen kirja tükk tüki haaval läbi mõelnud . Mõelnud enda Hellaks . Kus oli see koht – see lõik , see lause – mis mu ära andis ? Minu kahtlus lasub ühel sõnal – telefon . See on nagu pahaloomuline kasvaja , mille ravi sõltub sellest , millal ta avastatakse . Kolmekümne viies Tere , armas tütar ! Eile õhtul suri Stockholmi linnahaiglas Sinu Isa . Õnneks olin ma ise juures . Ma jõudsin kohale viisteist minutit enne , bussid meie elukoha ja haigla vahel käivad regulaarselt , ma valisin just selle õige . Iga päev ma sellega ei käinud ja ega iga päev polnudki mõtet , kuigi õed oleks seda ehk lubanud . Ta oli kaks nädalat seal sees . Rääkida ta enam ei saanud , ainult käsi tõusis üles ja langes jälle tagasi . Ta oleks nagu kedagi kutsunud . Võtsin käest kinni ja ütlesin esimese pähe tuleva lause . " Mina olen siin , kallis Helmut , sinu parim sõber ! " Kui ta seda kuulis , siis võis ta ka arvata , et see oled Sina , talle meeldis , kui ma õhtul temaga rääkisin , ta hoidis siis silmi kinni ja ütles : " Teil on Leaga nii sarnased hääled . " Kuid siis oli ta terve . Võtsin käe ja surusin vastu voodit , pigistasin , kuid sõrmed olid lõdvad . Kuid ta oli rahul sellega , et käsi enam liikuda ei saanud , ta leppis sellega , oleksin tundnud , kui ta seda poleks tahtnud . Matused on sel laupäeval . Ma tean , et te tulla ei saa . Tean Teie Olukorda . Kuid sellest pole midagi . Oleme nüüd kahekesi , mina ja Elisabeth , tema mees suri eelmine aasta ajurabandusse , aga seda Sa juba tead . Kas Marial on kool läbi ? Kuhu ta edasi õppima minna kavatseb ? Kas arstiks nagu isa ? Millal te endale telefoni sisse panete ? Igatseme teid kõiki kuulda.Maria Kuigi kirjale polnud lisatud kuupäeva ( ajatus iseloomustas mõlemat vanaema ) , võisin postitemplilt välja lugeda , et kiri oli saadetud läinud suvel , vahetult enne minu lõpueksameid ja aktust . Aktuse ajaks võinuks kiri juba kohal olla . Oli ema tõesti seda kirja minu eest nii kaua varjanud ? Andestanud mulle kõik minu valed ? Surma , mis koosnes kahest surmast : isa ja ( minu ) vanaisa omast ? Ei , seda oli raske uskuda . Kuid samal ajal oli ema tervis halvenenud , just siis ei mäletanud ta minu nime ? Haigusest , " millega elatakse elu lõpuni " , oli saanud haigus , mille kätte surrakse aeglast , mitme elu pikkust surma . Ning miks ei võinud kuskil peidus olla veelgi kirju ? Kelle käest küsida ? Tahtmatult tuli mulle meelde Pireti vanaema soovitus : " Vaata sügavale endasse . Ja kui näed põhja , siis rõõmusta , sest see on algus , sealt alusta ! " Veidral kombel tegi see mind rahulikuks . Ma ei mõelnud enam oma osast ema haiguse tekkimisel . Mul oli isegi hea meel . Olid mul ju nüüd lisaargumendid isa enesesüüdistuste vastu . Kolmekümne kuues Emal polnud palju soove , enamus neist ei erinenud neist , mida ta tervena või teistmoodi haigena ( nagu tema puhul on vajalik mainida ) oleks soovinud . Kuid need soovid olid haige soovid , mille täitmisel võis juhtuda , et nakatus see , kes neid soove pidi täitma . Selles mõttes oli Hella sobivam põetaja . Hella oskas ema soove ennetada , mina mitte . Ma ei teinud midagi , mida ema poleks tahtnud ( ajal , kui ta veel ise tahta suutis ) , Hella seevastu tegi ka seda , millega ema poleks pruukinud nõus olla . Peeglite kadumine jäigi tema jaoks mõistatuseks . " Nii on parem , " ütles Hella , nagu oleks tal endal olnud mõni tuttav Alzheimeri-haige . Kuid sel ajal ( <arv> ) oli Alzheimeri registreeritud juhte Eestis vaid paarikümne ringis ( osa neist puuduliku anamneesiga ) , kindlasti polnud Hellal nendega midagi pistmist . Kuid Hella talitas tervemõistuslikult , ta tegi kõike , mis polnud haigele vastunäidustatud , kuid mille kohta ei saanud ka väita , et see oleks mõjunud kahjulikult . Peeglite suhtes polnud ta eksinud , see ilmnes hiljem , kui ema isa ninalt prillid haaras ja vastu seina puruks viskas . Kuid sinnani oli veel palju aega . Ma ei tea , mil moel Hellal õnnestus ema sundida sööma magedaid piimasuppe juurviljaga . Kuid ometi see nii oli : suppidest oli saanud ema lemmikroog , neid nõudis ta ka minult , kui Hellat enam polnud . Õnneks olin ma supitegemise Hella käest ära õppinud . Hiljem olen erialases kirjanduses kohanud artikleid , tõsiseid biokeemilisi uurimusi , kus on täheldatud seost piimavalkude , karotiini ja ajurakkude töö vahel ning mu silme ette on kerkinud mitte just eriti isuäratav vaatepilt valgest vedelikust , kus ujuvad porganditükid ja herned ning mida katavad rohelised saared : tillivarred , sõstralehed , roheline sibul , porrulauk ja muu ollus , kuhu on nõrutatud üksjagu harrast usku ning naiivset , kuid ealeski – eladeski – mitte toksilist inimlootust . Kuid ühel hetkel Hella emale enam ei meeldinud . Ta ajas ta minema . Sõnatult – kui Hella tuppa ilmus , näitas ema talle ust ! Selle soovi pidin tahes-tahtmata täitma mina . Mõistagi ei teinud ma seda kohe , vaid mõningase ootamise järel . Kui aga kõik kordus ning ema Hellat enam oma tuppa ei lasknud , pidin talle koha üles ütlema . Palusin Hella käest ema eest vabandust , kuid Hella ütles : " Teie ema pole milleski süüdi . " Ning siis , ülitargalt , nagu oleks ta haigust omal nahal kogenud : " Seda võis ka arvata , et nii juhtub . " Jäin emaga üksi . Kolmekümne seitsmes Ma ei kartnud ema . Ta oli minu vastu endine , kuid kosmoses , kus ta nüüd elas ning mida ta nii ka kutsus , valitses vaakum , kust puudus kõik materiaalne , aga kui üksikud raevuhood välja arvata , polnud seal ka kurjust . Kuid ta ei teadnud , kellega on tegemist . Ta ei teadnud , et see on ta poeg , kes ta eest hoolitseb . Pole võimatu , et mingist ajast alates pidas ta mind Hellaks . Kuid ka mina ei pidanud teda emaks , vaid isaks . Ja seda juba enne , kui temal minu kohta mingi arvamus tekkis . Ta polnud enam mu ema , vaid organ , millel on ühine vereringe minu isa soonte ja südamega . Ma olin ta unustanud kui ema . Sellist ema , kellega me suviti väljasõitudel käisime ja üksteist ümber järve taga ajasime , polnud mul juba kaua aega olnud , ning ma leppisin sellega . Pidin leppima , teist võimalust lihtsalt polnud . Ema oli alati imestunud , et on olemas keegi , kes nimetab ennast " tema pojaks " . Või et uksel seisev mees , kes ütleb : " Lähme nüüd vanni , kallis " , on tema abikaasa . Kuid see imestus polnud suurem ega väiksem imestusest , et kõik pole õhk . Et õunapuud , mis kardina tagant paistsid , on õunapuud . Kui ma tegin ettepaneku minna välja ja veenduda selles , et puud on päris ja maitsta õunu , mis nende petupuude otsas kasvavad , puhkes ema naerma . Ta oli veendunud , et teda kavaldatakse üle . Ta usaldas oma meeli , neid katkenud telefonitraate , mis talle maailma kohta teateid saatsid . Iseseisvalt välja minna ema ei julgenud . Kuhu panna kõik need kümned , sajad , võib olla tuhanded käsklused , meeldetuletused ja keelud , mis teda kohale oleksid juhatanud ? Ja et ta lõpuks kohale jõudnuna veel mäletaks , mis oli teekonna eesmärk . See oli võimatu . Selleks läinuks vaja kohvrit , suurt ja võimast , sellist , millega võib rännata maailma lõppu ning kuhu mahub ära mitte ühe , vaid mitme inimese elu – minu , isa , vanaemade , vanaisade , kõikide nende , kes emale kallid . Selle kohvri – tühja ! – laenan ma endale ühest teisest elust , mida olin tundma õppinud . Pireti kaudu olin selle eluga , tolle saatusega ikka veel seotud – õppetund kestis , lõpp polnud lähedal ega ka kaugel . Lõpp oli kogu aja , oli praegu . Mõnikord valdas ema rahutus , paraku just öösel . Kõige rohkem kartsin ma , et ta häirib isa und . Isa käis tööl ja aitas mind nii kuidas jõudis : kõik hügieenilised toimingud viisime läbi ühiselt , kord nädalas . Tegin endale voodi ema voodi kõrvale . Kuivõrd mina tema jaoks keegi polnud , siis teda see ei häirinud . Pigem lõbustas – nagu absurdinaljad . Nagu seegi , et autod sõitsid , kuigi bensiini polnud . Tükk aega mõtlesin , kuidas teha nii , et ema ärgates ka minu üles ajaks . Mulle tuli meelde üks film , kus üks väike poiss , keda häirisid öised voodinaginad , sidus isa jala külge kellukese , mis " õigel " ajal tilisema hakkas ja poisi üles äratas . Olime filmi Tartus Piretiga koos vaatamas käinud . Meile mõlemale film meeldis , kuid erineva kandi pealt . Piret tundis kaasa isale , mina poisile . Pidin olema leidlikum : ema ei talunud hääli , ka nõrk tilin võis halvasti mõjuda . Otseseks eeskujuks film ei kõlvanud ( kas polnud filmi pealkiri " Isa komandeering " ? ) , küll aga pani mõtte liikuma . Konstrueerisin mõttes ( unes ? ) masinaid , mis mind ema külge aheldasid , kuid nii , et ema seda ei märganud . Kõige loomulikum , aga ka naljakam oli olla ema kõhus : kõik oli siin juba tuttav , olin siin juba korra olnud . Vähemalt korra , võimalik , et paar : olin ma ju olnud nii Mart kui Maria , poiss ja tüdruk . Piilusin praost välja ja nägin , kuidas ema majas ringi käib , seinast kinni hoides trepist alla tuleb , isa kabineti ukse avab ( isa magas all oma kabinetis ) , kuid isa kõrvale lahtitõmmatud tugitooli ta ei poe , ta kuulab minu nõuandeid , suuniseid , mida talle annan . Ma ei teinud seda oi-kompleksist ; siiralt – ma ei soovinud , et kohtuvad võõrad ! Olin nagu Päike Pirital : kõik käigu ainult õigel teepoolel , kõik autod püsigu lubatud kiiruses , kõik avariid on keelatud ! Siis , miljoni hääletu kella ja nähtamatu , kuid efektiivse niidi või nabanööri ( millegipärast kollase ) leiutamise järel tulin ma mõttele , mis oli nii loomulik , et ma imestasin , kuidas ma varem selle peale ei tulnud . Mulle meenusid kirjad . Ka nende saabumise ajal olin ma alati olnud kohal ! Välja arvatud see üks , kuid eks kinnita erand reeglit . Ma polnud sellest mõtteterast kunagi aru saanud . Nüüd sain . " Usalda ennast . Vaata endasse . Põhjatusse põhja , alguste algusse ! " Nii kõlaksid minu mõtted tõlgituna ühte teise , mulle tuttavasse keelde . Pireti-paradigmasse , murtud mur ( d ) esse . Ma pole küll filoloog , kuid teatud mõisted ja sõnad on nagu batsillid . Mida intensiivsemalt me elame , seda vastuvõtlikumaks muutub meie organism . Teatavas mõttes on totaalne immuunsus alati ning möödapääsmatult möödas . Ta tuleb alati pärast . Pärast elu ; pärast surma . Julgelt heitsin ema kõrvale magama . Olin kindel , et kui ärkab tema , ärkan ka mina . Ema silmad lähevad lahti ... võbin mu lauge all . Kuid see on veel uni . Päris ärkamine tuleb siis , kui ema voodist üles tõuseb ja uksest välja läheb . Kolmekümne kaheksas Emal oli üks soov , mida saime täita vaid koos isaga . See soov tekkis tal siis , kui ta ise enam polnud võimeline liikuma . " Nüüd lähme vanni , kallis ! " Isa nägu säras . Ta oli seda öeldes tõesti rõõmus . Ning ema sirutas oma käed meie poole välja , kuigi ta " meid " ei tundnud . Tema keha oli kerge nagu sulg , kuid ka sulge on parem mitte lihtsalt peo peal hoida – esimene tuulehoog viib ta sealt minema . Nii ka meie : isa võttis minu kätest , mina tema omadest , sellest sai iste , millel oli isegi seljatugi – meie õlad . Ema pani oma käed ümber meie kaelte ja õlgade ning tundis ennast kätest põimitud istmel , idamaisel kandetoolil hästi , kuigi see talle midagi ei lähiminevikust ( mida ta laiguti mäletas ) ega lapsepõlvest ( kust ta enam lahkuda ei tahtnud ) ei meenutanud . Ta küll veidi pelgas , et me ta maha pillame . " Ema , ära nii kõvasti pigista , lämmatad mu ära . " Käsivarte haare lõdvenes . Me jõudsime vannituppa . Ema vanni panemine oli omaette kunst . Vesi oli varem vanni lastud , kuid parajaks pidime seda tegema vastavalt ema nõudmistele . " Kas on paras ? " küsis isa . " Soojemaks , külmemaks ? " Ema keha oli tundlik ning elas omaette elu , see , mis ema mälust oli juba võib olla kadunud , elas keha rakkudes edasi . Minu jaoks polnud keha emaga seotud . Vaatasin seda meditsiini ja inimliku huvi seisukohalt , jälgisin , kuidas rinnanibud veetemperatuurile reageerivad , kuidas nahk roosatab . Kuid mulle tõusis klomp kurku , kui isa ema pesi . Mulle usaldas ta vähemtähtsad regioonid : selja ja pea . Isa kõnetas ema nagu muinasjutu printsessi , kelle ükski kehaosa ei kanna tavalist nime . Emal polnud varbaid , tal olid " pardikese lestad . " Emal polnud põlvi , neist olid mingil müstilisel moel saanud " pokad " või " pokud . " Väga võimalik , et sõnad , millega isa ema üle külvas ( minu silmis nagu maadeavastaja ) , olid pärit nende ühismälestustest , kuigi ema ükskõikne ilme sellele mõttele sugugi toeks ei olnud . Erilise tähelepanu , õrnuse ja helluse osaliseks said ema rinnad . Isa imetles neid nagu noor armastaja , harras austaja , rüütel või romantiline luuletaja , vana Goethe või noor Schiller . Kuid erinevalt teistest kehaosadest ei väljendunud austus , imetlus ja armastus mitte mõnes tundmatus sõnas , sügavalt sisemises neologismis , vaid hääletoonis . " Rindu " ei kõnetatud otseselt , nimepidi ega ka hellituslikult ( mis muidu oli tavaline ) , nende kohta öeldi " need " . Kuid " neil " polnud ainsust , seda või toda , ainult mitmus . Üht rinda seebitades või veega loputades : " Siin te mul olete ... teiega on kõik korras ... " Või oli see viisakusvorm ? " Nibul " oli küll nimi , tema enda oma – Nibu , kuid seegi tundis ainult paljusust , justkui leiduks ema küljes lisaks kahele rinnale ja rinnanibule teisigi rindu ja randu , nibusid ja nibuimesid . ( Ei saa midagi parata , muutun kõike seda meenutades ka ise poeediks ! ) Ka nibusid kõnetas isa aupaklikult , kuid samas koduselt . " Kus te mul olete ? " Kõnetatu tõusis seebivahu alt üles nagu pudelikork või hüümärk ! Esialgu üks , siis teine . Pühkisin käeseljaga silmi – pagana seep ! Kuid seebi asemel olid mul silmis pisarad . See oli väga tähtis , et ema oleks puhas . Puhtus oli tervise koostisosa meie mõlema jaoks , pestes saime ka vabamalt üles näidata oma tundeid , mida muidu võõrastasime . Ema keha nägemine oli üks asi , seda sai teha tundetult , kõrvalseisjana , kuid puude sulatas üles ka kõige külmema närvisüsteemi , pani kihama naha , tõi suhu sülje ja sõnad , mis sarnanesid isa omadega , olid ainult väiksemad , armetumad ning hillitsetumad . Samal ajal kui mina pesin ema pead ( põhimõtteliselt sama mis värvimine ) , pesi isa ema suguelundeid – SEDA . Kirjutan kõik tähed suurelt , sest ei leia muud vahendit , kuidas muuta nähtavaks isa ütlemist . Selles sõnas , külmas asesõnas , kätkes kogu poeesia ja piin , mida isa ema vastu tundis . " Noh , nüüd siis SEE . Poiss peseb pead , mina SEDA . SEE peab puhas olema , siis tuleb ka tervis . " Tundub uskumatu , kuidas isa , kutseline arst , professionaalne meedik , muutus emaga rääkides lapsemaks kui laps , kuid paraku just nii see oli . Ema talle ( meile ) vastata ei saanud , selleks ajaks oli afaasia juba alanud . Kui tal nüüd oleks meenunud , kes on need kaks tundmatut ( millegipärast kisub keelele Klaabu ) Klaabut , kes tema ümber talle meelepärasel , veidi naljakal viisil jahmerdavad , siis poleks ta oma mõtet enam meile arusaadaval viisil väljendada suutnud . Kuid ema soovi ( millest ma veel pole rääkinud ) täitmisel olime mõlemad vilunud eksperdid . Me ei saanudki eksida , sest meid juhtis ema . Mitte küll sõnadega ( algul ka nendega ) – ta pigistas meie kaelasooni , surus neid kätega , me olime nagu hobused , truud suksud , kes teda mööda maja ringi tassisid ! Sest just seda ema tahtis . Muidu poleks ta ehk ka pika ja tüütu vannitamisega ( kus teda pealegi mitte just alati päris korrektselt ei kasitud : ükskord pesin ta pead eksikombel šampooni asemel aknooliga ! ) nõus olnud . Ta tegi seda vaid vannijärgse lõbusõidu või huvireisu pärast . Viimane sõna sobib vist paremini ema mõtetega või sellega , mis ema peas toimus ja millest ka meil osa saada lubati . Ema jahmatas maja , kus ta elas . Tema üllatus oli siiras nagu kilpkonnal , kellele näidatakse tema kilpi ! Või teole karpi , kus ta on kogu oma elu mööda saatnud , teadmata , et see olemas on või et see just selline välja näeb ! Ta istus meie süles , vannirätikutesse mässitud , soe , puhas ja lõhnav . Ta lasi meil keset tuba peatuda , ta oli üleni üks suur üllatus-oo ! " Milline palee ? Kes selle ehitas ? " Ning kui isa talle vastas : " Kallis , meie , meie oma säästudest ! " , oli see emale sama uskumatu kui see , et need , kes tema soove täidavad , on tema mees ja poeg . Kuid erinevalt meist oli maja tema jaoks tõeline ime , meie olime vaid tühipaljad ja tõetruud faktid , mis sooritasid reeglipäraseid olelusakte . Kuivõrd ka minul oli " säästudes " oma osa , tundsin isa sõnade üle uhkust . Mõnikord , usun , võis isa kahetseda , et ta oma perele sellise hoone oli püsti ajanud . Kuid see ei tulnud maja suurusest , tubade arvukusest ega trepikäänakutest , kust me ema ohutult alla pidime kandma , vaid sellest , et ema usk olematusse meie " huviväärsuste " ringkäigul jäi muutumatuks . Ka siis , kui ta enam rääkida ei suutnud , oli selge , et ta laseb endale näidata pilte , mis on küll kaunid , kuid pole reaalsed . Ühel uksel on ees kannel , sealt leidis Hella ema märkmed . Kannel hakkab tilisema , kui uks lahti teha , hääl tuleb niitide otsa riputatud puumunadest , mis vastu kandlekeeli põrkavad . Selle kinkis isale puusepp , tema pani ka uksele uue lingi . Uue vana , sellise , mille vanust ei mõõda aastad , vaid aastakümned . Puusepp oli isale tänulik parempoolse kopsu eest , see on nüüd terve , ilma auguta . Emal tuleb linki puudutades ja uksel rippuva kandle kõlinat kuulates meelde tema lapsepõlv ? Kuid ma pean siia panema küsimärgi . Ma ei tea , kas sellest piisab , et mitte eksida . Korteris on veel üks koht , kuhu ema ennast kanda laseb . See tuleb kõige lõpus . See on nagu punkt . Peatume ülakorruse suure akna ees . Siit on paista aed ja tükike tänavat . Ema näole ilmub naeratus . Ta kuuleb midagi , kuid see pole kannel . See on purskkaev . Sulnis ja soe sulin , mitte kõle kõlin . Kui me ta lõpuks voodisse panime , olime pigem kurvad kui kurnatud , kuigi ka udusule kandmine pole just kerge töö . Vaheust kinni panna ema ei luba – nii surnud ta veel pole . Ta tahab kuulda , kas purskkaev töötab . Me olime uhked , et olime täitnud kõik ema soovid . Ema küll nägi , nägi paremini ja teravamalt kui meie , aga see oli lahus mõistmisest . Soovide täitmine ei pikendanud ema elu , küll aga leevendas meie piinu . Tema viimane ( kuid mitte viimne ) soov oli külastada paika , kuhu oli tõmmatud joon ning kuigi ta tol korral sellest üle ei astunud , kulges tema elu pärast seda pidevalt piiril , kord " siin " , kord " seal . " Meelitasin selle temalt välja kavalusega . Kuid sinnani on veel veidi aega . Kolmekümne üheksas Need olid kaks isa : üks , kes ema vannitas ning teine , kes teda ravis – nii palju kui see võimalik oli . Mida oli mõistagi vähe , sest Alzheimer on ravimatu haigus . Statsionaari me ema paigutada ei tahtnud , kuigi isal oleks see tutvuste kaudu isegi võimalik olnud . Käisime tema tervislikku seisundit haiglas regulaarselt kontrollimas ning neuroloogidega konsulteerimas . Viisin ta sinna autoga . " Volga " on mitte üksnes võimu märk ja sümbol , vaid ka konkreetne aparaat selle võimu teostamiseks . Juba ainuüksi kollane rool tõstab toonust ning eluenergiat . Kui sellele lisada veel rahutult võbelev punane nooleots spidomeetrikastis ning elegantne – tibukollane temagi – käigukang sõrmede ulatuses rooli küljes , siis võib tulemus mõnikord olla vastuolus reaalsusega , kuid haakuv liikluskoodeksi mõne või mitme paragrahviga . Neid ahvatlusi kutsutakse juhikompleksiks , kusjuures juhi mõiste ei piirne autoga , vaid laieneb riigijuhtidele ja parteibossidele . ( Loetagu või arvukaid mälestusi Jeltsinist , kelle karjäär kulges paralleelsest poliitilisega ka talle omistatavate üha võimsamate liiklusvahendite osas . Sõidukite tipus seisis " Tšaika " , kuid ka " Volgaga " sai parteijuht karistamatult punase tule alt läbi sõita ! ) Ka minul pole mitte kunagi tekkinud nii tugevat tahtmist vajutada punase tule all gaasi , mitte hoolida liiklusreeglitest ning kihutada läbi kogu Tallinna <arv> kilomeetrit tunnis ! Kuid mitte kunagi varem pole ma paremini teadnud , et ma seda teha ei tohi ! Ka mind oli kaks : üks , kes Pireti järel igatsust tundis ning teine , kes talle lakkamatult helistas , kinnitamaks seda , mida juba teadsin . Mis polnud veel juhtunud , kuid oli juba lõppenud . Mind vallanud kahtlused olid nagu teoreemid , neil oli algus , keskpaik ning lõpp . Nad ei pruukinud olla tõesed , kuid see ei takistanud mind käitumast nii , nagu oleks see , mida ma kartsin ( või lootsin ) , juba juhtunud . Tundsin , et pean käituma nii , nagu oleks kõik olnud . See oli kohustus . Piret on kolinud internaati . Saan seda teada peremehelt – koos köhatusega . See pole suitsuköha – telefonis on kõik korrapealt klaar . Helistan talle iga päev . Lähen isa kabinetti allkorrusel ja tellin kõne . " Palun mulle Tartu ... " Keskjaamas mind juba teatakse , ka internaadi korrapidaja tunneb mu häälest ära , teab , mida ma tahan , kellega soovin rääkida . " Lähen kohe , vaatan ... " ütleb ta ja paneb toru lauale " Spidola " kõrvale – otse minu kõrva . Tõmban pea eemale ja jään ootama . Piret elab kolmandal korrusel , sinna minna on hulk maad , kommutaatori peale ei või kindel olla . Kust ma seda tean ? Minuga räägivad hääled , need , kes sel ajal , kui Piretit taga otsitakse , telefonitorust mööda lähevad . Nad väljendavad imestust ( " Kas jälle see ... ? " ) , pahandavad ( " Millal ta meid ükskord rahule jätab ? " ) , haletsevad ( " Kes ta selline küll on ? " ) ; mõnikord pannakse toru tagasi hargile , aga ma helistan uuesti . Mulle vastatakse : " Ei ole teie Piretit , ei ole ! " Või : " Jah , ma nägin teda hetke eest , valge kleit oli seljas , läks kontserdile , teie Piret armastab ju muusikat ? " Ma olen See , Kes Ootab Oma Piretit , selle nime all mind teatakse , minust on saanud paljude kõneaine , minust räägitakse igal pool , tänavatel ja koridorides , õlle- ja lugemisaalides , aga ka auditooriumides , kus lektor kasutab mind näitena sellest , mis võib juhtuda , kui ajalugu muudab oma kurssi , inimene aga jääb kangekaelselt oma iganenud vaadete ja veendumuste juurde , pole sugugi võimatu , et minust on kasu ka mõnes teises õppeaines , et olen füüsikas " pooljuht " , keemias " valents " , töökaitses " hüdrofoor " , mille kaugus teeservast peab olema mitte üle kahe meetri ( Belli leiutis , muuseas ) , inglise keeles " past perfect " , diamatis aga " Marxi kiri Engelsile " , kus Marx tunnistab üles , et on arvatavasti baasi mõjujõuga pealisehitusele liialdanud ning et ka vastupidine on võimalik , aga seda pole momendil kasulik mainida , kui asjad on juba nii kaugel ja töölisklass Euroopas plahvatuse ja revolutsiooni äärel – see , et ma just ajaloost nii palju näiteid toon , on otseselt seotud sellega , et Piret õpib ajalugu . Ja armastab Muusikat . Neljakümnes " Tehke mulle haiget , Piret , ma palun teid ! " " Kuidas ? " " Nagu alati . " " Kas nii ? " " Sellest jääb väheks . " " Ma rohkem enam ei oska . " " Ma pidasin teid andekaks . Tumedate tukkadega tüdrukud on kõik andekad . " " Tunnete neid kõiki ? " " Alati , kui ma viimasega tuttavaks saan , on mul tunne , et kuskil peab olema veel üks . " " Teate , mis on tuka all ? " " Laup . " " Arm , tohter , arm . " " Ärge kutsuge mind tohtriks , öelge lihtsalt – Tiit . " " Kas Tiit teeb rohkem valu kui tohter ? " " Palju rohkem . Mulle tuleb meelde mu naine ... " " Kes ei sarnanenud kellelegi teisele ... " " Kui ta oli elus ... surm tegi ta sarnaseks . Kust on pärit teie arm , Piret ? " " Isalt . Isa lõi mind . " " See on suur õnn . " " Sain selle eest kleidi . " " Valge ? " " Valge . " " Mul ei ole kodus ühtki valget asja . Kõik on mustad . Must armastab mind . " " Valge teeb valu ? " " Teeb . Valge pluus , valged nööbid , valge pesu , valged silmavalged , valge valgus . " " Kõik valge ei ole . " " Kahjuks küll . Olen viimasel ajal juba valgega harjuma hakanud , ka see tundub mulle mustana . Või hallina . Halli tolmuna . " " See on kurb . " " Väga . " " Ma tean , mis teeb must-valge valgeks . " " Mis see on ? Palun teid kõigest südamest , Piret , öelge mulle ! " " Muusika . " " Muusika ? Milline ? Milline muusika on valge ? " " Kõik . " " Ükskõik ? " " Just . " " Kas ka see , mida täna õhtul aulas mängitakse ? " " Ikka . " " Ma kutsun teid , Piret ! " " Ma tulen , Tiit ! " Neljakümne esimene Ühel hommikul on ema enne mind üleval . Jäin ärkamisega hiljaks . Ema seisab peegli ees ja sätib ennast . Värvib huuli , nagu polekski ta haige . " Hakkame minema . " " Kuhu ? " " Randa . " " Sa ei tohi , oled haige . " " Mis haigus mul on ? " Keel ei paindu kuidagi ütlema . " Alzheimer , " saan lõpuks suust . " Alzheimer on minevik , nüüd on mul juba uus haigus . " Ema ütleb mingi nime , mida ma pole kuulnud , aga mul on häbi seda tunnistada ja isa pole ka kuskilt võtta , tema teaks . Autos istub ema minu kõrvale . Kuid siis on tal jälle vana haigus . Ta vaatab ja näeb , kuid see , mida ta näeb , haihtub kohe . " Kuidas auto sõita saab ? " küsib ta minult . " Kütust ju pole . " " " Volgal " pole kütust vaja . Teda kütab Päike . " Seda ema usub . Kui kõik on kosmos , siis on seal loomulikult ka Päike ja Päikese jõul liikuvad autod . Nagu selle tõestuseks pistab aknast pea sisse Päike . Tal on täna vaba päev , tahaks kellegagi rääkida , niisama , tühjast-tähjast . Ilma selleta , et oleks miilits . Kuid ainuke , mis tal meelde tuleb , kui ta ema näeb , on isa . " Aitäh tohtrile ... " Ning ta loeb üles kõik need arstimite nimed , mille eest ta tahab isa ikka ja jälle tänada . Mis kõik on aidanud , aitavad edasi , kuni elu lõpuni . Kui elu on läbi , jäävad rohud alati järele . Neid pole kellelegi anda , nad tuleb kohe ära visata . Tagavaraks koguda pole mõtet : kellele ? Iga nimetust öeldes pööritab Päike tänulikult silmi . Ta ei maini poole sõnagagi Toomast . Toomas on rohtude taga peidus , pean ise arvama , kus Päike oma poega silmas peab . Ning Tooma õde , kes süstib endale iga päev insuliini . Toomas on teda õpetanud . Päiksel endal rohtusid vaja pole , viin aitab leevendada muresid ja rõõmustada maailmu , kuhu ta joobnuna sukeldub . Päike loojub loodesse , seal on võlukauplus Al-Koch-Ol . Sõidame edasi . Jõuame metsavahele . Mets on männid , teisi puid on vähe . Äkitselt tahab ema tantsida . Pean auto kinni . See on ainus kord , kui ma emaga olen tantsinud . Oleksime võinud tantsida meie lõpupeol , kuid seda ei saanud teha : ema ei mäletanud mu nime , ta poleks teadnud , kellega ta tantsib . Ta on väike , mulle lõuani . Surun ta enda vastu . Surun kõvemini kui tarvis , ema aietab . Mõte ema haigusest ajab mu närvi . Tantsime sinna , kus ma sündisin : meri . Rand , suured kivid . " Siin oleksid sa peaaegu sündinud , " ütleb ema . " Mul oli süda nii paha , mõtlesin , et nüüd . Aga see tuli suurest igatsusest , last polnud . Sind polnud , sa tulid hiljem . " " Ma tean . " " Ei , sa ei tea . " Ning ema räägib mulle , kuidas nad veoautoga koju tagasi sõitsid , kuidas neid päästis auto poordile maalitud viisnurk ja neli tähte : NKVD . ( Kes seda tegi , kes julges riskida , kelle pea oli täis pööraseid , kuid päästvaid mõtteid ? – Isa ! ) Muidu oleks venelased nad maha kõmmutanud . Nagu nad tegid Peetriga , poeediga , kes kirjutas kirjutusmasinaga . Underwoodiga . Peeter oli kohutav argpüks . Kõige rohkem kartis ta iseenda pärast , siis perekonna , last ootava naise , maa ja maja eest , kuhu oli kolinud seersant Sergei . Underwoodi jätsid maha sakslased , selle kaanel oli märk : SS . Kaane peitis Peeter ära . Kuid sama märk oli ka ühel klahvil . Seal , kus tähti polnud , ainult märgid . Kirjavahemärgid : koma . Koma asemel . ( Kõik mu kirjad on komatud , vanaemad , kes mu kirju üheskoos arutavad , võivad arvata , et olen idioot või et komad on eesti keelest vene võimu all ära kaotatud . ) Seda ei pannud Peeter suure ähmiga tähele , ta kartis , et masinavargus tuleb välja ja tegi , nagu oleks ta luuletaja , klõbistas järelejätmatult masinaga , kuid Sergei märkas märki ja lasi Peetrile kuuli kuklasse . ( Ta tegi seda hirmust . ) See juhtus veidi aega enne seda , kui ema isaga kohale jõudsid – Peeter oli isa ülikoolituttav , tema käest võis saada piima ja pekki , aga võib-olla ka bensiini . Ukse tagant kostus oigeid ( ema neid pikemalt ei kirjelda ) , Peetri naisel algasid tuhud . Hirm tegi ka seda . Sergeile sünnitamine ei meeldinud , talle tuli meelde ta oma naine , kes oli sünnitanud ainult surnud lapsi . Kuid isa kutsus ta appi . Isa koos emaga aitasid lapse ilmale . Sergei uuris sel ajal õuele jäetud autot , viisnurka ja tähti ning muigas : ara inimesene oli julgus talle meele järgi , ta tappis ainult neid , kes olid sama arad kui tema või veel aremad . Nii tuli ilmale Toomas , minu isa nime tänulik naine ei teadnud , kuid ta nägi , kuidas isa endale näpuga rinda torgates ütles : " Jaa , Toomas . " Miks isa valetas ? Miks ta Sergeile oma nime ei öelnud ? Tegi ta seda igaks juhuks ? Mida ta kartis , mille vastu ta ennast ja oma naist kaitsta tahtis ? Tahaksin seda teada , oma isa mõtetesse piiluda , ema sõnadest selleks ei piisaks , ma ei taha tema käest küsida midagi sellist , mida ta ise rääkida ei soovi . Isa mõistmine on raskem , ta jääb alati lõpuni hoomamatuks , ema seevastu on läbipaistev , natuke isegi igav , mul on raske oma mõtteid paigal hoida , kui ta räägib . Naine andis oma lapsele isa auks nimeks Toomas . Mõne aasta pärast kolisid nad Tallinna külje alla – hirmust mälestuste ees . Naine hakkas tööle sovhoosis " Leninlik tee " karjatalitajana . Päike , kes varjas ennast metsas , tuli redust välja ja võttis lapsega neiu endale naiseks . Nii selgitab ema <arv>. aasta sügist Noarootsis . Ja mina usun teda . Teist võimalust lihtsalt pole . Pole ka keeruliselt . Pole kuidagi , pole ei üle ega üldse . Päikesekütusega " Volga " jõuab orbiidile . Minu kavalus on minu unenägu . Neljakümne teine Kuid emal on ka tegelikke soove . Selliseid , mida meie isaga pole veel jõudnud rahuldada . Ta tahab , et teda viidaks Piritale . Ta teeb selle teatavaks vaid talle omasel viisil – silmadega . Tema soov on talle silmadesse kirjutatud . Loeme seda isaga täht-tähe haaval . See on nagu kirjutusmasinal kirjutaminegi . Isa vaatab , mina kirjutan puhtale paberilehele : P I R I T A Punkti ma ei pane . Silmad punkti ei tunne . Seal on alati veel keegi . Kes pole ema . Kuid pole ka keegi teine . Veel mitte . Siis paneb ema silmad kinni . Kui ta nad uuesti lahti teeb , on ta juba Pirital . Tahaks nii öelda , kuid see oleks jälle unenägu . Neid pole enam tarvis . Nende aeg on ümber . Läbi . " Kas lähed ise ? " küsin isalt . " Lähme koos ? " " Ei , mine üksi . Nii on parem . " Kui me Piritale jõuame , jätan auto parkimisplatsile . Teen ukse lahti , ema tuleb välja . Ta on väga kõhn . Ta ei taha süüa . Isegi Hella piima-juurviljasupid saadab tagasi . Päris ilma söömata ei saa . Midagi peab sööma . Kui ei söö , tuleb surm . Kuid söömisega surma ei peleta . Ema sööb öösel . Öösel tuleb tal söögi-isu . Ta arvab , et öö on päev . Lähen siis kööki ja toon midagi , võileiva ja klaasi keefiri . Või küpsist . Ema jääb süües uuesti magama , valusid tal õnneks ei ole . Hoolitsen selle eest , et tal suu puhas oleks : mõni tükk võib kurku kinni jääda , ema võib lämbuda . Emal on seljas pruun mantel . Mulle tulevad meelde mu silmad . Kas ema teab või ei tea ? " Kas sa tead , et ma kirjutasin vanaemale ? Esialgu ühele , siis teisele . Ma ei tahtnud valetada , kuid valetasin . Nemad uskusid mind . Nad arvasid , et mind on mitu . Et mul on vend , kui ma olen tüdruk . Et mul on õde , kui ma olen poiss . Ning et mõlemad sündisid siis , kui sul rannas paha hakkas . Ma pidin ennast tegema kaheks , teist võimalust polnud . Poisi nimi on Mart nagu isal ja vanaisal ja minul , õele andsin nimeks selle vanaema nime , kes pole abielus Mardi , vaid Helmutiga . Tema nimi on Maria . Ta on sinu ema . Ühendasin sel kombel kaks peret . Helmut ja Elisabeth jäid üle , nende jaoks lapsi ei jätkunud . Nüüd on mõlemad vanaisad läinud , see oli viimases kirjas . Oled sa seda lugenud ? Tead sa , et su isa on surnud ? Tead sa , et mul on sinised silmad ? Tead sa , et mul on pruunid silmad ? " Ema ei vasta . Kuid ma pole ka küsinud . Pole küsinud valjusti . Ainult sosinal . Mõttes . Mõttes sosinal . Väga vaikselt . Kuid seal – mõtteis – on nii , et mida vaiksemalt räägid , seda rohkem on lootust , et sind kuuldakse . Ja vastatakse . Kõnnime mööda kitsast rada . Kahel pool sihvakad männid . Meri kohiseb . Ka see on sosin , ainult suur . Kardan , et ema võib kukkuda , mõni käbi võib ta jala alla sattuda . Kuid seda ei juhtu . Emal on tunneb ennast hästi . Kõneleb tema nägu , ma kirjutan selle trükitähtedega oma hinge . Jõuame metsast välja . Tuulise taeva alla . " Pane mul sall kõvemini kaela ümber ! " Keegi rääkis ? Kes ? Pööran pea kuklasse – kiiresti . Vaatan üles . Taevas on kaks auku . Need on mu silmad . Oma käsi ma ei näe . Need kohendavad salli . Neljakümne kolmas Telefon ! Kas on veel asju , mida nii tihti kõnetatakse ? Kas saab kunagi selle au osaliseks Soolatops ? Praepann ? Mõlemad on küll tihti kasutusel , tihedamini kui telefon , aga seda au ei anna neile keegi . Ja mis nad sellega teeksid ? Nemad meiega ei räägi , telefon aga küll . Kus me tavaliselt oleme , kui telefon meid kutsub ? Ausalt ! Jah , väljakäigus , just nimelt sealt ta meid tabab ! Või voodis . Kas ükski või kaksi , polegi tähtis . Tähtis on see , et me kohe reageerime , me kardame , et ühe kaotsi läinud kõnega jääme ilma millestki väga olulisest . Me hülgame sooja poti ja seksi ( kui see meil käsil oli ) ning sööstame telefoni poole kasvõi ihualasti ja ebahügieeniliselt , ühe käega pükse üles tõmmates või neid jalga ajades – ei söanda me ju enne rääkima hakata , kui oleme oma välimust minimaalseltki kohendanud . Häälega koos tuleb ka inimene , meil on tunne , et ta on ise kohal , näeb meid . On meiega . Telefoniga on meeldivam rääkida kui inimesega . Telefon ei reeda meid . Kui me ise ennast välja ei anna . Kohaloleku tunne lakkab ruttu , meil pole enam selle üle piinlik , mida me äsja tegime . Võib isegi juhtuda , et hüljatud tegevus taastub . Kuid need on erandjuhud , seda juhtub rohkem filmis kui elus . Telefon on hea sõber . Ta aitab meid igas olukorras . Kui telefon leiutati , uskusid paljud inimesed , et telefon pole üksnes häälte edasi kandmise ja ühendamise masin , vaid et selle abil saab ühendust võtta ka pärast surma . Ajaloost on teada keegi Mary Baker Eddy , kes tegi <arv>. a. oma testamendis korralduse panna talle kirstu kaasa telefon , et ta võiks oma lähedastega teisest ilmast kontakti võtta . Inimesed arvasid kuulvat kusagil tohutus kauguses , varastele telefonidele iseloomulikes praksudes surnute hääli , ka grammofoniplaatidega oli sama lugu . Usk sellesse , et surnud võivad nende seadmete kaudu rääkida , püsis veel isegi siis , kui II maailmasõja ajal ilmusid esimesed magnetofonilindistused . Kõige postiivse kõrval , mis selles usus sisaldub – ma räägin sinuga , räägi minuga ! – ilmneb selles ka inimese võimetus oma elu Seal ette kujutada millegi muuna kui sellena , mis on Siin . Praeguseks on see usk kadunud . Kuid säilinud on üks – telefon annab meile Hääle . Ning kehatus Hääles on informatsiooni rohkem , kui sellega kaasneks ka pilt , mis moodsal ajastul pole võimatu . Just sellepärast on loobutud katsetest muuta telefon videofoniks . Need , kes seda teenust kasutavad , ei taha midagi teada . Nad ei taha mõista , veel vähem mõistmisega vaeva näha . Pilt petab rääkides , annab rääkijale kuulaja ees eelise . Kuulaja tahaks kuulata , kuid ta näeb . Näeb seda , mida ei ole . Või millega ta on harjunud . Või mida rääkija talle koos pildiga ( oma näoga , oma silmadega ) sugereerib . Tulemuseks on pettus , vale . Võimalus tüssata kasvab võrdeliselt pildi täpsusega . Kes tahab , see petab . Ausus ei paista pildist välja . Ausus on harjumus . Ausus on hääl . Telefonis . Neljakümne neljas Telefon ! Olin parajasti auto all , kui kuulsin helinat . Olin ukse garaaži ja maja vahel lahti jätnud . Juhuks , kui see juhtub . Kui on telefon . Kui telefon ON , siis midagi muud enam ei ole , tegutsema peab välkkiirelt . Tormasin tuppa , käed õlised . Ma teadsin , et varem või hiljem peab see juhtuma . Ei saa ju olla , et ise helistad ja sulle ei helistata ! Helistad iga päev , kuid niipea kui kõne läbi , sirutad käe automaatselt uuesti aparaadi poole ! Numbrilaud on nagu märklaud , ainus koht , mida sa tabada ei taha , on keskpaik , kümme , teisi numbreid või ka tähti võid tabada või kinnisilmi . Helistamine võib teatud juhtudel olla haigus , muutuda obsessiooniks . Nagu armastus . Armastus kasvab võrdeliselt vahemaaga , kus elab see , keda te armastate . See on puhas armastus . See armastus on puhas , ta on puhtaks pestud , objektiivseks hõõrutud . Ta läigib nagu prilliklaas . " Siin kaugejaam . Teile on kõne ... " Telefonineiu ütleb numbri , kust helistatakse . Ja koha . Kuid mul hakkab mustade käte pärast piinlik . Ei saa ma ju ilmuda mulle armsa inimese ette räpaste kätega ! Panen toru käest , pühin õlised käed kaltsu . Kaltsu olen ettenägelikult torganud tööpükste värvli vahele . Võtan uuesti toru . " Halloo , Piret ! " hüüan ma torru . Sealt kostavad kahinad , keegi hingab , kuid ei räägi . Siis – " Kas . See . On . Kaskede . Korter . " Just nii , sõna-sõna haaval hääl minuga räägib . Teistmoodi ei oska ma hääle võõrust edasi anda . Sõnade vahel on vahe . See vahe on tavalisest suurem . Nagu katki murtud joon : punktiir . Ja küsimärki lõpus pole . " Jaa . " " Mina olen Elisabeth , vanaema olen . " Neljakümne viies Aasta on <arv>. Kuu <arv>. Ja päev <arv>. Neljapäev , kui täpsem olla . Kätte on jõudnud otsustav hetk . Kas lunastus või karistus ? Mitmeks pean ma ennast rebima ? Kas kaheks , nagu kirjades kirjas , või neljakümne viieks , nagu ma mõnikord olen mõttes kokku lugenud ? Nad tulid pärast seda , kui Elisabeth oli meile telefonikõne võtnud . Kuid mitte kohe . Tulemine – mõtlemine – võttis aastaid aega . Vanaema oli meie numbri teada saanud väga lihtsalt – telefoniraamatus meid küll pole , kuid numbrid ( ja surmad : ema suri <arv> ) ei vaja liikumiseks traati . Need kanduvad edasi ja jõuvad kohale suust suhu , kõrvast kõrva ja peast pähe . Peas on väga väike ( ja väga vaimne ) telefoniputka . Putkas on üks aparaat , kuid kaks toru : üks punane , teine must . Must on surmade , punane arvude jaoks . Nad ei tule üksi . Isegi mitte kaksi . Neljakümne kuues Thomas A. Ash on tegelikult Toomas Tuhk . A nime keskel ei tähenda midagi , see on nimesse võetud kindluse mõttes . Toomas tegi seda laste pärast . Tema mõttes oli kindlus , millest tema lapsed ühel heal päeval võivad ilma jääda . Tegelikult halval . Isegi halb on Eesti keeles hea . Ta on seda oma lastelegi õpetanud . Nüüd on ka lastel nimes A sees . Tal on kaks last , John ja Mary A Ash . Ning naine – loomulikult : Mari . Tema polnud nõus oma nime muutma , las midagi ikka jääb , oli ta öelnud . Toomas oli sellega päri : nagunii kirjutasid kõik nende ingliskeelsed tuttavad ( ka eestikeelseist olid pikapeale saanud ingliskeelsed : kiri muutus enne , kõne pärast ) kirjadele y , samuti ka ametiasutused , kuigi siin olenes see sellest , kui suur asutus oli : pangas oli i , pesumajas y . Tooma isa oli tuhastaja . Küll mitte Eestis , seal oli ta olnud Lutheri vineerivabrikus koputaja . Koputaja tegi kuulmise järgi kindlaks , kas vineer oli praak . Ta oli oma ala spetsialist , kuid võõraid võime ta teenida ei tahtnud . Koputamise ja tuhastamise vahel haigutas kuristik – isa ületas selle vaikides . Ka Toomas peab sama ametit . Toomas tuhastab inimesi , kui nad seda soovivad . Tema kliendid on Toomaga rahul , nad ütlevad , et Toomal on see , mida teistel ei ole – personal touch . Isiklik puude eesti keeles . Toomal on see anne , et tema lahkumiskõned on isiklikud . Nad pole külmad , vaid soojad . Nad puudutavad inimeste hingi . See on suur kunst teha üks kõne selline , et see oleks soe , kuid mitte ka vesine . Selline , et jääks lootus . All things that rise must converge . Tõusuteel saavad kõik kokku , see oli Tooma lemmiklause . Liiga tihti seda kasutada ei tohtinud , iga asi ju kulub , nii ka sõnad ja laused . Laused seisid koos sõnadest , nii lihtne see oligi . Kuid mis olid mõtted ? Seda Toomas ei teadnud , puudust tal neist polnud . Üks mõte oli selline , et peaks kodu-eestlastele andma võimaluse valida . Tõeline valik polnud mitte kapitalismi ja sotsialismi või kommunismi vahel , vaid maa ja taeva vahel . Toomale meeldis , kui tuhk laiali puistati ja urn jäi tühjaks . Põhiliselt tegid nii meremehed ja poeedid , kuigi kaugeltki mitte kõik . Soovitada Toomas seda kellelegi ei tohtinud , kuid viimasel ajal loobusid paljud inimesed konkreetsest maalapist kõiksuse kasuks ning urni sisu kandis maa või mere kohal laiali tuul . See oli ilus ja ülev vaatepilt . Toomas oli endale testamendis kirja pannud , et temaga just nii tehtaks , leinata võis ka tühja urni või mälestustahvlit . Mida iganes . ( Koos põletusahjuga transportis Toomas <arv>. a. esimese eestlasena Eestisse ka tolle liberaalse ellusuhtumise epitaafi , mis siin ka soodsa pinna leidis . Või epigraafi ? Kumb on õige ? Tooma seisukohalt esimene , kuid kirjutajal pole midagi selle vastu , kui tekstis on " vead . " ) Tooma isa oli jõudnud Ameerikasse Rootsist ning asunud <arv>. aastal elama sinna , kus praegu elas Toomas – Lancasterisse Pennsylvanias . Ameerika esimese krematooriumi looja doktor Julius Le Moyne'i pojapoeg , kes pidas sama ametit , oli isa isiklik tuttav . Hiljem , pärast <arv>. aastat , mil esimene krematoorium Washingtoni ehitati , tekkis neid üle terve Ameerika ning selline teenuseliik muutus rahva kiiresti populaarseks . Toomas meelest tuli see mugavusest , olid ju ameeriklased mugavad , sõid kiiresti ja püstijalu , sama tahtsid nad saada ka surmalt ning sellega seoses olevalt protsessioonilt . Teine põhjus oli puhtus , seda näitas see , et tuhastamisele pani alguse kirik , kus nakkushaiguste levikust tingitud hügieeninõuded olid päevakorras . Kirik viis matusereformi <arv>. sajandi lõpuks ka läbi . Nüüdseks oli krematooriume üle terve Ameerika tuhande ringis ning tuhastamiste arv küündis <arv> <arv>- ni . Ja üks neist , Ash To Ash , Co oli Tooma isa rajatud . Toomas lasi oma isa tuhastada ja urni panna . Täpselt sama teevad tema lapsed temaga . Kuid nad võtavad ta sealt välja , lasevad lahti , laotavad laiali . Toomale meeldis , et tema lapsed kutsuvad teda lühendatult Dope'iks . Toomas teab küll , mida see tähendab , aga eks iga isa ole oma lastele kerge doping , süütu mõnuaine , mille tarbimist ühegi seadusega pole võimalik keelata või reguleerida . Rootsi lendas Toomas lennukiga . Seda lauset ei oskaks Toomas ise enam õieti öelda . Midagi on siin valesti . Mis ? See lause ei ütle Tooma soovide kohta midagi . Ta ei paljasta Tooma hinge . Mida üks keel kindlasti teeb . Ka siis , kui ütleja ise seda ei soovi . Kuid Toomas soovib . Ta sõidab Rootsi selleks , et sealt edasi Tallinna sõita . Laevaga . Kas laevaga sõita on sama mis sõita ? Teatud tingimustel küll ja need tingimused on Toomal sada protsenti täidetud . Rohkemgi : tema tahtmine oma kaasmaalasi aidata on siiras , monetaarne külg pole mõistagi olematu , kuid tuleb tükk maad takkajärgi ( ning mõlemast jalast luubates ) . Stockholmis jääb Toomal piisavalt aega , et visata silm peale neile paikadele , mida tema esivanemad olid kaks aastat enne Ameerika " avastamist " asustanud . Kuivõrd sajab vihma , siis midagi õieti ei näe . Ta annab taksojuhile aadressi , laseb ennast kohale sõidutada , vaatab aknast seda kohta , seda maja , seda ust , seda akent ning mõtleb muu juurde . Välja . Võib-olla ongi nii parem . Pole üllatusi . Nendeks peab ta nagunii valmis olema , kui üle lahe jõuab . Ta ei tea , kas ahi , mille ta poole aasta eest teele saatis , ikka kohale jõudis ja töökorras on . Või on selle asemele hoopis mõni teine aparaat munsterdatud ? Üleminekuaegadel juhtus mida iganes . Ka Ameerika polnud oma kodusõjast veel üle saanud . Ometi oli sellest möödas juba üle saja aasta . Kodusõda juhtus kogu aja . Toomas läheb laevaga . " Estoniaga . " Eestisse " Eestiga . " Ta jõuab kodumaale taeva ja mere kaudu . Nagu tuhk . Nagu poeet . Või piraat . On ju piraatki meremehe eri- või alaliik . Millised olid piraatide matmiskombed ? Seda peaks uurima , mõnes targas raamatus seisab see kindlasti kirjas . Laevas kohtab Toomas kaht könksu . See sõna tuleb Toomale kohe meelde , kui ta näeb – algul lõunalauas , siis tekil – kaht hallipäist daami , kes omavahel midagi ägedasti arutavad . Könks on isa sõna , aga Toomas ei mäleta , mille kohta isa seda oli tarvitanud – midagi väikest igal juhul . Kuid mis oli väike ? Kõik , mis pähe tuli , oli väikse jaoks liiga suur . Äkki Eesti ? Könks kodumaa ? Ei , see ei kõlanud . Ei kõlvanud . Toomas , kes on abivalmis nii loomult kui professioonilt , pakub neile oma abi . Könksudel on nimed . Nende nimed on Maria ja Elisabeth . Neil mõlemal on mehed surnud . Nad lähevad , et jälle tulla . Jääda nad ei kavatse . Maria tahab minna oma tütre hauale ja Toomas kikitab kõrvu . Ei , ta ei kuulnud valesti , tütar on ( juba ) surnud , surnud koledasse tõppe . Ameerikas põeb seda president Reagan , abi pole temalgi kuskilt loota . Toomas on kuulnud , et president on avaldanud soovi tuhastamiseks , seda ta mõistagi könksudele – väikestele könksudele – ütlema ei hakka . Nad on umbes sama vanad kui oleks olnud Tooma isa , kui tal eluaastaid oleks jätkunud . Nii üheksakümne ringis . Üks on heleroheliste silmadega , teine helesinistega . Vanade inimeste silmavärv on tavaliselt luitunud . Raske öelda , kas see ka tegelikult nii on – keha närtsimine kantakse silmale lihtsalt üle . Neil siin pole . Silmad , võiks öelda , säravad . Nende vaade on kirgas ja selge ka prillide tagant , mille nad kirjade lugemiseks ninale torkavad . Elisabethil , on alles poeg . Poeg on arst , ta on aidanud inimesi rasketel aegadel ellu jääda , päästnud nii mõnegi vastalise intellektuaali sõjaväest , sellealane tegevus olevat kuuldavasti jätknud kuni viimase ajani välja . Nüüd seda enam teha pole vaja – Eesti on jälle vaba . Tollel vapral pojal on tütar . – Ei , poeg on , vaidleb Elisabeth vastu , ma olen Mardiga mitu korda telefoniga rääkinud . See on mehe , mitte naise hääl . – Telefon moonutab , teeb hääle madalamaks , tema nimi on hoopis Maria , nõuab Maria . Selle vaieluse pealt Toomas könksud tabaski . Lubage , ma aitan . Ja könksud lubavad . Suuri saladusi siin pole . Kirjad , mida nad talle näitavad , ühel kuus , teisel seitse kirja , ühel trükimasinal kirjutatud , teisel käega , on napisõnalised . Toomale tuletavad need meelde vastuseid viktoriini küsimustele . Neid oleks nagu kirjutanud väike laps . Tõsi , hilisemad kirjad omandavad täiskasvanulikke toone , kuid see on ka üsna loomulik , et üks laps lõpuks täis kasvab . Palju lauseid on ilma kohta , ka autosid kirjeldatakse ohtralt . Toomas loeb kõik kirjad tähelepanelikult läbi . " Kirja kirjutaja on Mart , " ütleb Toomas . " Siin ( Toomas näitab <arv>. aastast pärit kirja ) on ta veel laps , siin ( Toomas näitab viimast , <arv>. aasta kirja ) lõpetab juba kooli . " Kust Toomas seda teab ? Ega väga täpselt ei teagi . Kuid ta räägib enesekindlalt . Äkki tahab ta ennast " könksude " arvel lõbustada ? Ei , oma teadmisi ammutab ta kirjast , mille Mart ( siis veel oletuslik ) on saatnud oma surnud vanaisale . Eelviimane kiri on kirjutatud masinaga , kuigi pidanuks olema kirjutatud käega . Sest kui poiss ühele oma vanaemale , Elisabethile , kirjutas käega , siis miks ta oma ( surnud ) vanaisale kirjutades äkki masinat kasutas ? Ühte perre kirjutatakse ikka ühtemoodi ! Loogika on relv , mis kõrvuti retooriliste oskustega on Toomast alati aidanud . Kuid see ei tähenda veel seda , et ka need kirjad , mis kannavad Maria allkirja , on Mardi , vabandust , fantaasia . Kiri , mille Elisabeth koos teiste kirjadega on säilitanud ja kaasa võtnud , on otsustava tähtsusega . Eriti üks lause kolmest : " Keegi ei saa looduse vastu , isa . Minu pojal on samasugused silmad kui sinul – sinised . Ta armastab sind väga . Mart , poeg . " Kirjutatud kirja-lauseist teeb Toomas järelduse ka silmavärvi kohta : " Isal ja pojal on ühtvärvi silmad . Ja nimed on ka samad , ühed Mardid mõlemad . Kokku oli kolm Marti , kaks on veel praegu , isa ja poeg , üht enam pole – vanaisa . " " Aga Maria ? " piiksuvad könksud , üks , tõsi küll , veidi nagu võidurõõmsalt , küllap see , kes telefonis helistajat poisiks või meheks oli pidanud . Toomas ei taha , et keegi oleks võitja . Siis peab ju paratamatult olema keegi , kes kaotab . Toomal on alati kaotajaist kahju . Kui nad surnud pole . " Tõusuteel saavad kõik kokku , " ütleb Toomas oma lemmiklause . Ning lisab : " Kes iganes . " Könksud jäävad nõusse . Nokutavad päid . " Maria " on sündinud uudishimust ja seiklushimust . Vale on olnud elav . Selle võib andeks anda . Kui Maria annab , annab ka Elisabeth . Vanemad andestavad noorematele , vanaemad laste-lastele . Neljakümne seitsmes Lydia Lill torkab näpu suhu – soolane . Kuid natuke magus ka . Mõista mõista , mis see on – soolane , aga magus ? Mida on vähe , kuid ikka palju ? Vähe inimesele , palju vaimule ? Mis mahuks lapse mänguämbrisse ? Kuid mitte soolatopsi või sõrmkübarasse ? Lydia ootab sobivat hetke . Praegu pole veel alanud , oli on ikka veel olemas . Lydia mäletab oma õde hästi . Ta polnud imelik , nagu teised tema kohta räägivad . Pigem on rääkijad imelikud . Säilitamaks oma õe tervet mõistust , mõistab Lydia hukka terve maailma . Headust ei saa tappa . Või selle üle irvitada . Lydia jaoks on kurjategijad kõik need inimesed , kes tema õe üle on naernud või salamisi muianud . Karistus on kujutluslik , kuid karm : pea eraldamine kehast . Päevas kukub kümme pead , kuid hukatute üldarvu see kokku ei anna – mõni pea kukub mitu korda . Lydia ees laiub heinamaa , eemal voolab Pirita jõgi . Lydial on hea tunne . Hea ja rahulik . Nagu oleks ta üksi . Kuid kui ta tõesti üksi oleks , poleks hea ja rahulik . Vastupidi , ta oleks paanikas , karjuks ja nutaks . Lydia ei ole üksi , tal on laps ja mees . Laps tuleb enne , see on loomulik . Viimane aeg oli last saada . Lydia on juba nelikümmend ja selles eas enam ei sünnitata . Kuid Lydia pidi . Ja kui ta pidi , siis ta ka tahtis . Esimene laps oli surnud noorelt , kuid valutult , selle eest on ta tänu võlgu ühele tohtrile , kes ei tahtnud , et teda tänataks . Tänu oli jäänud edasi andmiseks ja täide viimiseks tema suhkur-soolasele õele . Ta tuli sellega hästi toime . Teise lapse sünnitamine läks vastu ootusi probleemitult . Nagu poleks Lydia millegi muu kui sünnitamisega tegelenud . Natuke on see õige ka : Lydia mõtles sageli lastest . Mõtles ka siis , kui pea muid mõtteid täis – mõte lapsest või isegi lastest mahtus ka kõige kitsamasse kohta . Tõtt öelda tulid lapse-mõtted just siis , kui pea valutas ja meelekohtades tuikas – natuke läks nagu lahedamaks . Tablette Lydia ei võtnud , lapsed olid tema tabletid . Just need , kes polnud sündinud , kes elasid mõtteis , aitasid üle saada raskustest , mis tal nüüd seoses uue lapse sündimisega olid . Võrreldes esimesega ( kelle nime Lydia kunagi lõpuni välja ei öelnud ) oli teine haiglane ( temagi nimega pole mõtet riskida ) . Kuid nagu too tänamata tohter talle oli öelnud : " Kasvab välja , sellist haigust pole , millest noor inimene välja ei kasvaks . " Tänamata jäi tohter temast , Lydia õde oli tänud tuhandekordselt tasunud , aidates ravitseda tohtri tõbist naist . Tõbi oli hirmus – A. Rohkem Lydia ei mäleta , mäletab , et algas a-ga , kuid millega lõppes ? Surm pole ainus võimalus , kuigi lõpp on surmas sees . Üksi olla Lydia ei suuda , ta peab teadma või aimama , et keegi on läheduses . Mitte kaugemal kui kilomeeter . Parem kui vähem : sada meetrit . Saja meetri raadiuses peab keegi olema , muidu ei tunneks Lydia ennast hästi . " Ma olen siin , " ütleb tuul . " Jäin veidi hiljaks , vabanda . " " Pole midagi , " ütleb Lydia . " Olen harjunud ootama , lõpuks olen alati seda saanud , mida olen tahtnud . Sain veel vanas eas lapse , pole miski ime , et sain ka sinu . Puhu ! " Ning tuul puhub : uuuu . See kõlab kurvalt , kuid lähedal on kalmistu , kurbus tuleb temast , mitte tuulest . Võib-olla ka jõest , aga jõgi on kaugel ; või merest ? Kumb on lähemal ? Linnulennul ? Mõttes ? Kuid kõige lähemal on üks mees , kes ilmub põõsaste tagant nähtavale : keskmist kasvu , kitsaste , veidi kühmus õlgadega . Viiskümmend ta veel täis pole , kuid ega palju puudu ei jää : <arv> ? Ja mida ta seal nii tegi ? Nii vaikselt ? Loomulikult mõtles . Lydia tunneb ta ära , mees teda mitte . Meest tuntakse isa järgi . Ning isa Lydia tunneb . Üht last on ta aidanud siit ilmast valutult lahkuda , teist asjatundliku ravi ja heade nõuannetega ( neid hindab Lydia rohkemgi ) turgutada . Lydia pole talle oma tänumeelest pikalt pajatama hakanud , seda on teinud õde . Mitte sõnade , vaid tegudega . Lydia on esimene abivajaja , kellega tohter on rahul – pole vaja kitlihõlmu vastu külgi suruda , kallistuste eest kõrvale põigelda , võõraid pisaraid ja nuukseid taluda . Õde enam pole , seda ei pruugi tohter teada . Mida ei tea isa , ei tea ka poeg . Nõlvakust üles roniv mees hingab raskelt . Kui elu oleks redel , siis oleks kalmistu redeli kõige alumine pulk . Sinna ei tuleks ronida , vaid laskuda . Kuid mees ronib : alt üles ! Allapoole pole vaja , all on vaid valu ja piin . Lydia ulatab mehele käe . Mees võtab selle vastu . " Pange urn käest , muidu kukume mõlemad . " Mees hoiab rääkides pea viltu , Lydia ei näe tema silmi , kuid isa järgi ta teab , et need on – sinised . Lydia taipab , milles asi . Tema mehega juhtub seda tihti . Alles voodis keerab ta ennast näoga tema poole , aga siis ta juba magab . Magades vajub suu lahti ja viinalõhn tuleb suust välja . " Tahtsin teie käest küsida ... " " Küsige . " Mehe kael on kange , ta vaatab ( ja hingab ) mujale . Jääb mulje nagu räägiks mees taevaga . Nagu esitataks talle ülalt küsimusi , millele ta alt peal vastama . " Kas tohib tuhaga nii talitada ? " " Tohib . " " Kuidas te teate , mida ma küsida tahtsin ? " " Seda küsivad kõik . Mina küsisin ka . Mulle öeldi , et võib . " " Mida ? " " Tuhka urnist välja raputada . " " Seda ma juba tegin . Osa on teie õlgadel . " " See on halb . " " Ma pühin ära . " " Ma ise . " " Palun vabandust . " " Ei ole miskit . Juhtub hullematki . Ükskord tõstsin tühja kohvrit , mis pidi olema täis . Lõin sõrmenukid veriseks . " Tahtmatult langeb Lydia pilk mehe kätele . Need on täiesti tavalised . Kuid kahest sõrmenukist jookseb üle joon . Valge kriips . Kuid mitte pidev . Keskelt katki nagu sild . " Kas kohver oli selle oma , kellelt te tuha kohta küsisite ? " " Ei . Temal kohvreid polnud . Ta oli ise Tuhk . See olevat meremeeste ja luuletajate komme – tuhka tuulde puistata . Kas teie ... kas teie suguvõsas on meremehi võib poeete ? " " Minu teada mitte . Hella armastas lapsi.Tema jaoks olid kõik inimesed kas vanad või noored lapsed . " " Obsessiivsed lastearmastajad on Ameerikas meremeeste ja poeetide järel kolmandal kohal . Neid on vähe , kuid nende arv kasvab iga aastaga , sest tuhastamine muutub aasta-aastalt ikka populaarsemaks . <arv>. aastal oli Ameerikas <arv> krematooriumit ja <arv> <arv> tuhastamist . Ka meil on tuhastamine tõusuteel . " Ning siis ütleb mees ( kes võiks olla Mart , kui tal juba silmad sinised olid ) midagi veidrat . Midagi sellist , mis eelnevaga kuigi hästi kokku ei lähe . Või ei oska Lydia liitmistehet lihtsalt sooritada . " Tõusuteel saavad kõik kokku . " " Keda te silmas peate ? " " Keda iganes . Isa , ema ... " " Õde ? " " Õde kindlasti . Või venda . " " Kellel on vend . " " Kellel õde . " " Vanaemad on kõigil . " " Ja vanaisad . " Lydial on Mardi poeg Marti kuulates selline tunne , nagu räägiks ta telefoniga ning teeks pidevalt valejäreldusi teisel pool kõneleja kohta . Ta vaatab Mardile otsa . Mart rüüpab nüüd juba avalikult pudelist , pakub ka Lydiale , kes mõtleb : " Isalt ma võtaks , miks siis mitte pojalt ? " Võtabki – vähe , aga võtab . Ühest asjast ei saa Lydia aru – miks Mart ei nuta ? Ta ei tunne ( nii tundub ) kurbust mitte inimeste pärast , kelle ta on lähiajal kaotanud , vaid auto pärast , millest ta on ilma jäänud . Ta nutab taga " Volgat " . " Volgaga " koos on lakrimoossed näärmed lakanud töötamast . Mart on nagu loom . Imeloom , kes kunagi ei nuta . " Ma armastasin oma ema . " Lydia noogutab , kuid selleks , et Marti mõista , peab ta mõtlema oma õest . Muidu pole see võimalik , sest Mardi hääl on Mardist lahus . Räägib aparaat , mitte inimene . " Ma armastasin oma isa . " Kuid sellestki on raske aru saada – samal põhjusel . Ei aita isegi see , kui Lydia oma õe appi kutsub . Ka tema , kadunuke , laiutab käsi . Nii jääbki Mardi isa Lydia jaoks ellu . Oli pole praeguks saanud . Igal juhul mitte enne , kui tekib tunne . Kuid mida tugevamalt Mart tunneb , seda sügavamale tema sisse tunne ronib . " Isa armastasin ma rohkem kui ema . " Tunne on juba päris põhjas , sügavamale enam ei saa . Kuid tunne – see tunne ! – on jonnakas nagu väike laps . Või nagu väga vana vanainimene . Tunne algab põhjast . Põhjas pole pime . Seal on valge . " Ka vanaemad olid mulle kallid . " Alles nüüd , kõige lõpus , päris põhjas , tekib Mardi häälde tunne . Nagu oleks ta kõige rohkem armastanud neid ( keda iganes ) , kes on temast kõige kaugemal . Nagu oleks kiindumus ja kilomeeter ühe ja sama asja kaks külge . Vanaemad on Mart tuhastanud , ema ja isa mullastanud . Kui nii võib öelda . Loomulikult ei või . Võiks see , kes on keelest kaugel : Thomas A Ash . Temaga on Mardil eelleping . Selles on täpselt kirjas , mis ja kuidas . Kui . Nagu vanaemadelgi , kelle käest Tuhk lepingu välja pressis . Ning alles nüüd mõistab Lydia , mis on juhtunud . " Millal see juhtus ? " küsib ta Mardilt . " Üheksa päeva eest , " ütleb Mart . " <arv>. augustil sellel aastal . Kell <arv>.<arv>. Surmad olid silmapilksed . " Mart räägib nagu Tuhk . See tuleb sellest , et tuhakaupmees on tal silme ees . Kaks pilti : sadamas , kus vanaemad ( ühe tundis ta ära veini ja liimi , teise südametilkade lõhnast ) ta härra Tuhaga tuttavaks tegid ; ja hiljem baaris , kus Tuhk oma tulevikuplaane tutvustas ja Marti osaliseks , hiljem osanikuks kutsus . Mart lubas mõelda , kuigi teadis , et vastus on ei . Mart ei tea , kas pidada Tuhka oma sõbraks . Lihtsalt tuttav ju nii kaua meeles ei seisaks . Võõrast rääkimata . Mis on sõbra , tuttava ja võõra vahepealne ? Mis loom see selline on ? Mis tõug ? Mis taud ? Tahtmatult pilgutab Lydia silmi . Kes nüüd tema last ravima hakkab ? Kes ütleb talle , et haigusi ei tohi karta ? Mart ? Kuid Mart on omadega läbi , tema pea vajub Lydia õlale . Ta on väsinud , väga väsinud . Lydia kutsub jälle õe appi . " Ma olen siin , " ütleb Hella . " Sa ei tea , kuidas Marti aidata ? Ma ütlen sulle , aga sa pead mulle lubama , et see jääb meie kahe vahele . " " Ma luban . " " Paku talle midagi soolast . " " Soolast ? " " Soolast , mis on magus . " " Sind , Hella ? " " Jah , mind . Mina aitan kõiki . " " Kuid sind enam pole ? Puistasin su tuulde laiali . " " Natuke on veel järel . " Lydia Lill teeb näpu suus märjaks , torkab näpu urni . Päris põhja . Vähesest on midagi alles : natuke . Näpu otsas on sõrmkübara taoline hall mütsike . Ettevaatlikult , hinge kinni hoides pistab ta tuha-näpu põrisevasse huuletorru . Mart võpatab , ärkab . Tal on , mille üle imestada . " Koorejäätis rosinatega ! Miks rosinad on soolased ? Kus ma olen ? " " Kalmistul . " " Surnud ? " " Elus . " " Päris ? " " Päris . " " Siis on hästi . " " Parem enam olla ei saa . " Neljakümne kaheksas Toomast kohtan ma Pirital . Päev on <arv> , kuu <arv> , aasta <arv>. Aeg : õhtu . Kuid Päike on väljas – Toomas . Toomal on seljas isa munder . Ainult pagunid on teised . Ta on nüüd ise Päike . Kuigi Päike tema isa ei ole , on Toomas tema poeg , neil on üks nimi – Päike . Tal on aega minuga juttu ajada . Küsin ta käest , mida ta tookord Tartus tegi , kui ma teda seal kohtasin ja külla kutsusin . Miks ta ei tulnud ? Otsisin häid inimesi , vastab Toomas . – Kas leidsid ? – Mõne isegi leidsin . Silmad peab lahti hoidma , siis leiab . Kui silmad on lahti ja süda ja hing avali , siis on leidmine garanteeritud . Öösel on raskem , öösel on silmad kinni , öösel oled üksi . Kui aga päeval keegi " hea " ette juhtub , siis pole öösist üksindust võimatu taluda . – Mina talle vist ei kõlvanud . Head otsitaksegi kaugelt , lähedalt seda ei leia . Ei hakka aru pärima , lepin sellega , mida Toomas mulle räägib , lepin , et mind tema jaoks ei ole . Ka Toomal ei ole enam isa ega ema . Toomas on minust rikkam : isast on ta kahel korral ilma jäänud . Ta kuuleb seda minu käest . Kuid kurb ta ei ole – nagu minagi , kardab ta esimest pisarat , millele järgneks kõik , kogu . Kogu kurbus maa peal , taeva all . Me nutaks end surnuks . Meist jääksid järele kuivad kestad , oleksime nagu vihmaussid asfaldil . " Kuis tervis ? " küsin hooletult , nagu muuseas , teades , et vastus saab olla üks . " Parem . Mida vanemaks saan , seda paremaks läheb . Päris terveks ei saa , aga elu lõpuni venitab välja , see on üks mis kindel . " " Aga Piret ? " Esimest korda taipan , et Piret ja Tooma õde on nimekaimud . " Pole viga . Selle haigusega ... " Imelik , kuidas korratud sõnad ja laenatud mõtted mõjuvad nagu uued . Ma poleks neid nagu kuulnudki , kuigi nad kõik kuuluvad isale . Kuid siis ütleb Toomas midagi uut . " Mõnikord on tal öösel krambid . Ka minul on vahel krambid . Kui kahed krambid juhtuvad korraga , on kuri karjas . " Just nii Toomas räägib , just nii vormistab ta oma mõtteid . Need mõtted kuuluvad ainult talle , ei kellelegi teisele . Ta on nagu karjapoiss , kes loendab oma lambaid : kuskil on kuri . Kus ? Kes aitab teda kurilooma üles leida ? Kahjutuks teha ? " Igaks juhuks magame kõrvuti . Siis saab sellele abiks olla , kellel esimesena krambid tulevad . " " Juhtub seda tihti ? " " Harva , kuid igaks juhuks peal valvel olema . Kui Piret mehele läheb , võtan mina naise . Mul on üks juba välja vaadatud , ta on sellega nõus , et ta mind mõnikord peab aitama . Piret on endale austaja leidnud , iga nädal käib meil külas , paistab hea südamega olevat , vanem mees , mängib kitarri ja laulab , täna õhtul lubas jälle tulla . Esimene nimi on Kalju , teine ... midagi linnuga , kas Kurg , Kull ... või oli see Kotkas ? Ptüi , nimed pähe ei jää , tee mis tahad ... " Neljakümne üheksas Saabun koju järgmise päeva hommikul . Jäime Toomaga lobisema . ( Teadagi , mida see tähendab . ) Ta ütles mulle , et kui ma endale uue auto soetan , muretseb ta selle eest , et mind kinni ei peetaks . Võin sõita nii kiiresti , kui tahan . Ma ei usu seda juttu eriti , kuid tahtmatult kerkib silme ette pilt , kuidas ma takistamatult linnas ringi kihutan . Kiirus ja auto on omavahel lahutamatult seotud – aeglus ei iseloomusta ühtki autot , ka aeglane auto on kiire , temaga saab kiiresti kohale . Ja tagasi , kui selleks on tarvidust . Auto on ka võim . Kui sul on auto , oled üle neist , kel seda ei ole . Kui sinu auto on võimsam kui teistel , siis on sul ka rohkem võimu . ( Kõige rohkem võimu on presidentidel , nende autod on soomustatud , kuid see on juba autode eriliik , kategooria , mille alla tavaline auto enam ei kuulu . ) " Mosuga " ei teki iialgi tahtmist punase tule alt läbi sõita . Samuti ka " Pobiga . " Küll aga " Volgaga . " Mida isa tegi . See oli auto , mitte isa süü . Ma olen nagu auto , olen harjunud süüdi olema – vastutan diagnoosi eest , mida isa emale ei suutnud panna , ja avarii eest , mille isa tegi , võttes endaga teise ilma kaasa kaks ema , enda ja ema oma . Nad olid teel Pärnamäe kalmistule . Otse laevalt , sest kõigepealt tahtsid vanaemad seal ära käia – Lea , ühe tütre , teise minia , minu ema ja isa naise haual . ( Ema on maetud mulda , elu oli tema jaoks nagunii õhk . ) Natuke jäi puudu : viis kurvi ja kaks sirget . Ühelt poolt rammis tramm , teiselt poolt veoauto , lõpp oli silmapilkne . Seda rääkis mulle Toomas , ta oli ise sündmuspaigal ja nägi , kuidas see juhtus . " Nagu välk selgest taevast . " Nii kirjeldab Toomas kiirust . Kiiremini enam ei saa , see on maksimum . Isegi valgus on aeglasem . " Mine sina koju , " ütles isa . Ma olen selles süüdi , et ma kaasa ei läinud . Olen süüdi surmas , olen süüdi elus . Miks ta mind koju minna käskis ? Loomulikult ei teinud ta seda meelega . Või teadis ta minu kirjadest ? Et mind polnud üks , vaid kaks , võimalik , et kolmgi ? Tahtis ta minu identiteeti vanaemade silmis õigeks sättida ? Need küsimused saaksid vastuse vaid kirjas . Mida ma ei kirjuta . Mulle aitab ( ja ma eksin ) . Nagu minu kooli lõpuaktuselegi , jõudis isa sadamasse otse komandeeringust . Seekord Saksamaalt , üsna selle koha lähedalt , kus vanaemad ja vanaisad mõnd aega enne seda elasid , kui nad Rootsi tagasi kolisid , kui enam tagasisaatmishirmu polnud – Bonnist . Ta võis olla väsinud , küllap oligi . Ma ei usu , et nad autos kohe kraaklema hakkasid , kuigi ka see pole võimatu . Autos juhtub imelikke asju . Autos armastatakse ; autos vihatakse . Autos kisutakse ; autos lepitakse . Kõiges on süüdi auto . Oleme talle tänulikud tänapäeva eest , igapäise päeva eest , mida ta meile annab . Mida ta meie käest tagasi ei küsi . Kas me annaks ? Kahtlane . Kui ma koju jõuan – praegu , nüüd – leian maja eest kirjakandja . Ta ootab mind . Ta ei lase enne kirja postkasti , kui olen ise kohal . Tema teenindada on terve tänav , kuid ta laseb teistel oodata . Õnneks asub meie maja tänava lõpus , see üks maja , kus tal veel on käimata , võib oodata , seal elavad need , kes nagunii kirju ei looda saada : muldvanad mutikesed , ühel on mees hukkunud sõjas , teisel vene vangilaagris . Ma vist eksin – kirju ootab igaüks . Kirja ootamine kuulub inimelu juurde . Kui ise enam lugeda ei näe , loeb keegi ette . Seda võib teha ka kirjakandja . Teebki . Kuid neil , kelle aeg on läbi , on aega küll . Seetõttu pole kirjakandja Kaarel ( Kaarel ta ongi ) millegi vastu eksinud , kui ta mind oodates teisi oodata laseb . " Härra , teile on kiri ! " ütleb Kaarel . Ma ei saa teda takistada . Ootamast , ütlemast . Kaarel on mulle tänulik . Olen tema juures paar korda käinud , tema naine on invaliid , olen püüdnud nii teha , et ta väga ei kannataks . Olen kiitnud tema meest . Sellest piisab , arstirohte poleks vajagi , kuid kirjutan igaks juhuks ka neid . Nüüd ei pääse ma tänust . Kaarel arvab , et teeb mulle head , kui kirja käest kätte annab . Ma ei saa talle öelda , et kõik kirjad jõuavad nagunii minuni . Seda hirmu nüüd enam pole , et kirju lahti võetakse , läbi loetakse , konfiskeeritakse . Või et keegi kodustest kirja endale võtab . Neid enam pole – kodu on kodustest tühi . Kui ma talle seda ütleks , muutuks ta kurvaks ja seda ma ei taha . Las ootab . See on parem , kui ta mulle raha pakuks . Olen aus ja otsekohene nagu isa . Mulle ei meeldi väljapoole pööratud tunded . Inimene elab sissepoole . Ja kui põhi vastu tuleb , on ta rõõmus , sest teab , et see on alles algus . Kuid ma ei mõista teisi hukka , kui nad on teistmoodi kui mina . See on nende õigus – olla keegi teine . Kaarel ulatab mulle ümbriku . Poleks kirju , poleks ka ümbrikke . Kirjad olid enne , ümbrikud on hiline leiutis . Esimene teadaolev ümbrik leiti väljakaevamistel Türgis ja on dateeritud kolme nulli ja kahega : <arv> aastat e.m.a. pandi savist ümbriku sisse midagi , mis võis olla kas ametlik dokument või isiklik kiri . Need kaks ( <arv> ) informatsiooni liiki on säilinud tänase päevani . Ümbrikud tekkisid siis , kui tekkisid saladused . Kuid kirjutatud sõna ja usaldus pole üks ja sama ; kui käskjalg kirja kätte tõi , luges ta kõigepealt ette , mis kirjas kirjas seisis , alles siis avati ümbrik ning saadi öeldule kinnitust . Kiri oli suulise sõna tempel . Kiri kinnitas sõna , mitte vastupidi . Kuid sõna oli – tuli – enne . Ta oli kiirem . Suu oli sõna ümber . Pea oli postkast . Ning aju aeg . Ümbrikul on tuttav käekiri . Olen seda kuskil näinud . Mingil teisel ajal ja teises kohas . Pole võimatu , et see on minu enda oma – teoreetiliselt . ( Ma ei eksi – praktiliselt . ) Ümbrik on vana . Vanast ajast : vene . Kollane , joontega . Iga joone peale peab midagi kirjutama , muidu kiri kohale ei jõua . Kui ???? , siis kellele , kui ???? , siis kuhu . ??? koht on ümbriku alaservas jämeda joone all : ????? ??????????? . Kõik jooned on hoolikalt täidetud . Kõige peal on linn , siis tänav , siis inimene . Kõik on õige : linn on Tallinn , tänav on Ümera , number on <arv> ja inimene on mina . Ainult jämeda joone all pole midagi : saatja aadress on tühi . Ma ei tea ( veel ) , miks : aadress võib muutuda , saatja surra . Kui jooned oleksid loogelised , oleks ümbrikul merepõhi . Kuid nad on loogilised . Küll mitte ruudulised . Joone teeb ruuduks teine joon , mis on temast mitu korda ja risti läbi . Mark ümbrikul on vana , vene : mees ja naine viisnurgaga . Naine on rohkem alasti kui mees . Nõnda elab vana aeg uues edasi , teda ei panda lihtsalt tähele . Muidu poleks kiri kohale tulnud . Aeg ei saa enne uueks , kui vanad ümbrikud otsa lõpevad . Kui sureb viimane vana inimene vana ümbrikuga . Kiri jõudis kohale , kuigi mark oli vana : neli kopikat . Kehtetut ? Millest seal räägitakse ? Mis on kirjas kirjas ? Võtan kirja siinsamas tänaval lahti . Sest olen kindel , et viskan selle prügikasti . Ma ei taha , et mind tänataks . Või mu isa , keda enam pole . ( Osa tänuavaldusi laekub takkajärgi . ) Nagu pole enam seda aega , kust kiri ( või vähemalt ümbrik ja mark ) pärit . See pole originaalne , kuid kõik korratu saab kordaja läbi uueks , ainukordseks , ennenähtamatuks . Kuid ümbrik on – üllatus , üllatus ! – tühi . Selles mõttes , et seal pole kirja . On teine ümbrik ja mark . Ümbrik ja mark on uued , eesti . Ka käekiri on mulle tuttav . Rohkem kui mõttega , tunnen seda tundega . Kunagi olnud ja nüüd jälle ellu kippuva tundega . Tähed on nagu õhukesed niidid . Nagu ämblikuvõrk , mille küljes sätendavad kastepiisad – täpid tähtedel . Ja ümbrikus ( millele on Pireti käega kirjutatud Pireti nimi ja aadress ) on tühi paberileht . Kui sinna midagi on kirjutatud , siis piimaga . Või valuga . Või igatsusega . Kas tõesti armastusega ? Kas tuleb see nähtavale , kui ise kirjutan , vastan kirjale kirjutatud sõnade ja sõnade vahedega ? Neljas osa : Tartu Viiekümnes Kohtumised ja lahkumised teevad kohad uueks . Igale kohale ja inimesele on antud kaks aega . Üks inimene saab ühes kohas ühe korra lahkuda ja ühe korra kohtuda . Kordamine ei anna sama tulemust : koht ja inimene jäävad samaks . Meie Piretiga kohtusime mererannas , Pirital . Lahku läksime Tartus – ülikooli vanas kohvikus , tagant viimase aknaäärse laua taga . Juhtub olema Pireti sünnipäev : seitsmes seitsmes . Tegelikult ei juhtu . Olen sünnipäeva ära oodanud , Piretile helistanud ning palunud tal tulla minuga kohtuma . Pidin selleks spetsiaalselt Tartu sõitma . See on viimane võimalus teha lõpp tõvele , mis kannab armastuse nime . Olen otsustanud ühele peatükile oma elust joone alla tõmmata . Eelviimasele . Sest viimane oleks olnud hukutav . Piret tuleb . Telefonis ütles , et vaevalt . Millest meil rääkida ? Kuid hääl andis ta ära . Telefonis on see tavaline . Mul polnud mingit kahtlust , et see , keda ma kohviku uksel näen , on Piret , mitte pilt Piretist . Mul on temast palju pilte , kõik raamitud . Olen käinud läbi kõik meie ühised tuttavad , kunagised klassikaaslased ning palunud näidata pilte Piretiga . Otse nii ma ei ütle , kavaldan , küsin pilte Piritast , kuid juhtub nii , et mõnel on peal ka Piret . Arvestades seda , kui tihti me seal viibisime , mitte ainult suvel , vaid ka teistel aastaaegadel , on see loomulik . Sama loomulik , kui ühe teatava sõna kordumine ühes teatavas tekstis . Üks pilt on tehtud siis , kui me kloostrivaremeil raamatuid põletasime , Piret purju jäi ja ma hoidsin teda kukkumast . Piret on sellel pildil näost kaame . Pilt on salaja tehtud , selle omanik ütles , et ta ei tohi seda öelda , kes selle tegi , kuid ma aiman . ( Ma eksin – viimast korda . ) Piret naaldub minu vastu . Kes ei tea , võiks arvata , et Piret armastab mind . Tegelikult on tal lihtsalt halb olla . Minu asemel võiks olla ükskõik kes . Armastus on Artur , armastusel on tema nimi . " Mul on sulle kingitus , " ütlen . Võtan põuetaskust Koh-i-noori pliiatsikarbi . Tšehhi pliiatsid on parimad . " Need on samast sordist kui see , millega sa Pirital jooni tõmbasid . " Olen selle lause üle kaua pead murdnud . Kas öelda või mitte öelda ? Kui ma ei ütleks , murduks süda . Ning mitte pliiatsil , vaid Piretil . Sellepärast on targem öelda , teades , mis veel tuleb . ( Tean ja ei eksi . ) Piret võtab karbi , vaatab , kuid ei ütle ühtki sõna . " Nad peavad enne kuluma , kui sa neid tarvitada saad . " Piret ei taha minuga rääkida . Tema nägu on tõsine , juuksetukk on laubalt kõrvale kammitud , kulmu kohal on kriips . Valge joon , mis lõpeb seal , kust algab nina . Ta ei häbene enam seda , mis temaga on juhtunud . Arm teeb ta teiseks , see pole enam Piret , keda ma tundsin , kelle kätt nägin Pirital tõmbamas lõputuid jooni . Piret elab nüüd Tiiduga . Tiit on ülikooli õppejõud , tema eriala on töökaitse . Mitte töö ei vaja kaitset , vaid töötaja , inimene , kes tööd teeb . Piret on ema enda juurde võtnud . Ema vihkab Piretit , tema arvates on Piret tema elu nässu keeranud , just tema pärast läks isa nende juurest ära , kes teab , võib-olla oli isegi liigne pudeli poole vaatamine tingitud tütre käitumisest . Piret ravib Tiitu muusikaga , kord nädalas käivad nad aulas kontsertidel . Piret valib , millistel käia . Mõni muusika võib tervisele halvasti mõjuda : mõnikord isegi Bach . Kui kuulmist pole või kui see on kehvapoolne nagu Tiidul , siis interpreet ei loe . Mis loeb , on muusika . Selleks , et muusika mõju ära tunda , pole vaja tunda muusikat , vaid inimest – Tiitu . Juhtub sedagi , et üks ja sama muusika mõjub erinevalt : see , mis eile oli hea , on täna halb . Tiidul on kalduvus depressiooniks , tal käivad peal sügavad melanhooliahood , siis ei näe ta muud kui musta , valge teeb talle haiget . Tiit pole sadist , pigem masohhist , ta ei soovi teistele kurja , ta tahab teiste valu enda sisse . Kuid valu on liiga palju , et ühte hinge ära mahtuda . Ema sobib Tiiduga ja Piret loodab , et tal läheb korda suunata tunded , mis Tiidul tema vastu on tekkinud , emale . See võtab aega , see pole lihtne . Kuid Piret ei kavatse alla anda , selleks ajaks , kui ülikool läbi saab , on Piretil kaks isa . Ja emal on kaks meest , kaaslast kogu eluks : kui ühest villand saab , võib tasa ja targu teist tarvitada . Elus on kõik võimalik – isegi elu . " Siin on paar ümbrikku ( tegelikult on neid rohkem , ma ei tea , miks ma nii ütlen ) . Marke pole vaja osta , margid on peale trükitud . Kirjutasin aadressi ja nime kõigile peale , sul pole vaja endal vaeva näha . Kirjuta mulle , kui aega saad ja isu peale tuleb . " Ümbrikud on nagu stardivalmis autod : süü ( de ) sisse , sulg välja ! Piret ei taha minu peale sõnu kulutada . Ta teab , millest ma mõtlen . Mõtetega teda ei üllata . Kuid mõtteid pole mõtet öelda , neid tuleb kirjutada . Kahju , et ma paberit kaasa ei võtnud . Laual on klaas rullikeeratud salvrätikutega . Võtan sealt ühe , silun käega sirgeks , kirjutan : " Sind enam minu jaoks ei ole . " Olen selle lause varem välja mõelnud , olen seda lauset kartnud – äkki on valu liiga suur ? Kas kadumine on sama mis surm ? Kas olemine on sama mis elu ? Kuid Piret ei kao , ei sure . Ta on – elu , elus . Nagu siis , kui ta käskis telefonis oma ema edasi elada ja mina arvasin , et see võib ema tappa , Piret ühtäkki elavneb . Ta otsib kirjutusvahendit , kuid ei leia . Tal on kiire , sest kui ta ei leia midagi , millega kirjutada , võivad sõnad suust valla pääseda . See võib sündmuste käiku tundmatuseni muuta . Asjadel võib olla selline lõpp , et algust enam ära ei tunne . Sellepärast ulatan Piretile hiina täiteka , sellesama , millega ta mõne aasta eest " kärgi " halli kaustikusse üles märkis . Kaustikusse jäi sinine kleit , mis tegelikult oli valge . Valge sõnades , sinine kirjas . " Mul tuli sellega tükk aega vaeva näha , isa ei tahtnud raha anda . Tegelikult on ta valge . " Mulle tulevad need Pireti sõnad meelde . Ma kuulen neid jälle , kui ta mulle salvrätiku servale vastust vormistab . " Sina minu jaoks oled . " Loen mitu korda . Neli sõna – mõõtmatult sügavad . Esimene – mina . Teine – sina . Kolmas – side . Neljas – elu . Lausel on joon all . Ühtlane , ühetaoline – kõik sõnad on tähtsad . Isegi sõnavahed . Sõnavahed on sillad , neis säilib meie viimane vestlus – vaikus . Kardan , natuke ka loodan , et kui ma silmad üles tõstan , siis Piretit enam pole . ( Ma ei eksi . ) Kui neist peavad saama inimesed , siis on tarvis , et neid oleks vähemalt kaks . Alexander Kojéve . <arv> . Oksana oli venelane ning kuigi ta lonkas , mõnikord ka kogeles , ei saanud temast ikka eestlast . Lonkamine ja kogelemine olid ihuseisundid , mitte küll nii äärmuslikud kui surm , kuid surmgi poleks Oksanast teinud seda , kes ta oma hinges oli . Sellest oli ta juba ammu aru saanud . Eesti keelt rääkis ta puhtalt , kuid sellest jäi mõistagi väheks – tema enda jaoks . Ta kurtis oma murest sõbrannale , Tamarale . Tamara oli eestlane , kuigi mitte puhas . Vahel tunduski , et see , mida sobival võimalusel ikka ja jälle jutu sisse poetati ning mille üle ehk kuigivõrd isegi uhkust tunti , jäi praktikas vaeslapse ossa . Eestlased olid kõik sellised – tagasihoidlikud . Ning see , mida enda juures salliti , oli vastuvõetamatu ning taunitav teiste puhul . Nagu muuseas mainis Tamara , et ta on " mõisas segatud . " Ta ütles veel midagi , millest Oksana õieti aru ei saanud : " Ma olen masina rihmade vahel tehtud . " See käis hilisema aja kohta ja võis tähendada seda , et Tamara elas kehvalt , kuid samas väärikalt . Tamara kuulas Oksana ära ja ütles : " Lase endale laps teha . " Oksana jäi nõuannet kuuldes mõttesse . Varem ta selle üle mõelnud polnud , lapsed ja nende soetamine polnud tema mõtetes esikohal . Põhiline oli seal see , kuidas saada selleks , kes ta oli . Selle nimel oleks ta olnud valmis lapsi kasvõi kaotama , kui tal nad korra juba olemas olid või kui nende sündimine sõltus veel naise tahtest ning võimest vastu võtta otsuseid , millest ta kellelegi peale enda ei pruukinud aru saada . Nüüd aga öeldi talle suu sisse , et sünnitagu laps ja asi tahe . Ja ütlejaks polnud mitte ükskõik kes , vaid tema enda sõbranna , piltilus eesti naine , kelle ainsaks veaks oli susisev ess , mis mõjus nagu vene z , kuigi Tamara ise seda ei märganud . Tamaral oli olnud laps . Enam polnud . Tamara ei tahtnud sellest rääkida , mida polnud . Vaid kord oli ta seda teinud , rohkem mitte . Tamara oli tüüpiline eestlane – varjatud , kuid varjudeta . Nii palju kui Oksana teadis , polnud ka tõupuhtaid venelasi olemas , nende segajateks olid tatarlased ja mõisa asemel olid muldonnid ja hurtsikud , kust rüüsteretked maruhoona üle käisid . See aeg oli nii kaugel , kaugemal kui mõisa-aeg eestlastel , toda aega võis otsida ja leida unenägudest , ikka ja jälle leidus inimesi , kes seda ka tegid , kuid neid ei võetud tõsiselt . Venelased sellest omavahel tavaliselt ei rääkinud – kui nad just luuletajad või kirjanikud või ajaloolased polnud . Kuid neid Oksana ei tundnud , tema teadis neid , kes olid lihtsalt venelased , nagu ta ise . Tamara ütlust masinarihmade kohta vene oludele kohandada polnud võimalik , nii koledat kohta seal lihtsalt ei leidunud . See oli ainult Tamara peas , vaid tema teadis , kus see oli . " Mis saab edasi ? Mis siis , kui laps käes ? " oleks Oksana tahtnud Tamara käest küsida , kuid ei julenud . Niigi oldi talle vastu tuldud , teda kui eestlaseks pürgivat venelast võinuks ka halvemini kohelda . Kui Oksana igatsus nõnda täitunud oleks või kui ta halva kohtlemise või isegi piinamise tagajärjel oma eesmärgile karvavõrdki lähemale oleks nihkunud , oleks ta lasknud sündida ükskõik kui suurel alandusel . Kuid ükski alandus polnud küllalt suur , ükski piin küllalt valus Lapse saamiseks polnud Oksana veel liiga vana – kolmkümmend kuus . Kuid nagu kõik inimesed , kes kannavad hinges täitumatut unistust , ei hoolinud Oksana oma välimusest ning seetõttu polnud meest , kes Oksana vastu huvi oleks tundnud . Peale oma karvaste ja suleliste hoolealuste , kes teda puurivarvaste tagant sõbraliku mörina ja kädina , klähvatuste ja kaagatustega tervitasid , polnud kedagi , kes teda silma- ja võib olla ka südamepõhja vaadata oleks võinud . Nüüd aga ühendati Oksana valu ja piina asemel hoopis rõõmuga ! Sest laps oli ju rõõm ! Võib-olla oligi Oksana oma eesmärgi poole pürgimisel unustanud ühe poole elust ning hakanud ennast arvama nende kilda , keda eesti keeles kutsuti " sent surmale võlgu . " Oksana töötas loomaaias . Ta ei kujutanud endale ette , et ta kuskil mujal võinuks töötada . Haridust tal polnud – sellist , mis andnuks talle õiguse astuda inimeste ette ja keskele . Loomad haridusest ei hoolinud ning õnneks ka mitte loomaaia direktor Grigori Vassiljevitš , kes küsis Oksanalt ainult ühe küsimuse : " Miks te loomaaias töötada tahate ? " – " Ma armastan loomi , " vastas Oksana . Pilku ta üles ei tõstnud , kuid mitte hirmust , et teda valelt tabatakse – ta lihtsalt oli selline ning Grigori Vassiljevitš näis sellest aru saavat . Oksana pani tähele , et tema vastus mõjus direktorile positiivselt . Kirjutuslaua alt paistev ilma kingata sokk , mis kohe vaateväljast kadus , oli märk direktori hingeseisundist . Lihtsad sõnad ( teisiti Oksana ei osanud ) liigutasid Grigori Vassiljevitši kõige otsesemas mõttes , küllap siis leidus ka neid , kes rääkisid teisiti . Võib olla isegi ... Kuid sellest Oksana siis veel mõelda ei julgenud . Ning millest ta ei mõelnud , selle jaoks polnud tal sõnu . Pole ka meil . Kuid ka koha loomaaias oleks Oksana ohverdanud , et ennast kasvõi kord tunda iseendana . Nüüd aga lubati talle suisa eluaegset õndsust , sest üldjuhul elasid lapsed kauem kui emad , kes nad olid ilmale toonud . Kuid ikkagi – kinkinuks keegi Oksanale hariduse või lapse või käskinuks nende vahel valida , loobunuks Oksana mõlemast oma eestlaseks saamise , olemise ja jäämise kasuks . Lapse soetamiseks ei tarvitsenud Oksanal ennast isegi ilusaks teha . Pidi ainult kaval olema . Kuid enne kui ta kavalust kasutas , mõtles ta järele , kes noist arvukatest lindudest ja loomadest , kelle eest ta hoolitses , võiks olla tema lapse isa . Oksana lemmik oli lõvi . Mitte hetkekski ei peatunud tema pilk neil , kes teda puuri võrede taha jõllitama olid tulnud ( laste kohta ei taha Oksana midagi halba öelda ) . Ta ei hoolinud neist , küll köitis teda miski , mis jäi kaugele uudistajate selja taha . Oksana oli ükskord Grigori Vassiljevitši käest küsinud , mida lõvi vaatab , kuid too polnud osanud Oksana küsimusele vastata . Või ei pidanud ta Oksanat vastuse vääriliseks . Oksana armastas Grigori Vassiljevitši igal pool – ka unes . See oli küllalt tavaline armastus , mida tundsid kõik inetud naised , kes olid olnud inetud tütarlapsed . Kuid nagu Grigori Vassiljevitš Oksanat igal pool ära ei tundnud ( näiteks ei öelnud ta talle tere , kui nad linnas kokku juhtusid ) , nii ei armastanud ta teda igal ajal ja igas kohas , vaid ainult valitud paikades , mis kõik asusid loomaaia territooriumil . Kui Grigori Vassiljevitš enne loomaaia sulgemist oma valdustele ringi peale tegi ja mõne puuri juures peatus , siis jäi mulje , nagu mõtleks ta oma hoolealuste peale . Tegelikult valis Grigori Vassiljevitš välja kohti , kus Oksanat armastada . Esimene koht , kus ta üksteist aastat tagasi , mõni kuu pärast Oksana tööleasumist , tema ette põlvili lasi , oli lõvimajas . Oksana pühkis parajasti puuri , luuk oli alla lastud , trellide tagant paistis koheva lakaga isalõvi kollakaspruun nahk , vuntsid ja tolmune sabakonts . Loomaaias oli mitu lõvi , nad olid väga sarnased , kuid oli kaks asja , mille järgi neid võis eristada – iseloom ja vuntsid . Vuntside järgi oli lihtsam , iseloom ilmus ajapikku , mõnikord ka liiga kiiresti . Lõvi nimi oli Mart , peale ametlike nimede olid kõikidel loomaaialoomadel ka oma nimed ; mida kaugemalt maalt loom pärit , seda kodusem oli tema nimi . Loomaias elasid nii Ivanid kui Jaanid , aga ka Karu , kes polnud karu , vaid pühvel . Mõnikord läks ametlik nimi kutsungiga kokku , jaanalinde hüüti soost hoolimata Pavodeks , ja seda nad ka olid . Mardi vuntside paar alumist karva olid õrnalt punased , peaaegu roosad , mis andsid talle häbeliku ilme . " Oksana . " Grigori Vassiljevitši hääl oli peaaegu nagu kirjutatud sõna või allkiri dokumendil – kõlatu . Kuid mida rohkem ta rääkis , seda rohkem sõnad kõlama hakkasid . Ta rääkis vähe , aga kui ta rääkimise lõpetas , tundus esimene sõna tähtsusetu . Paraku jäi Oksanale meelde just esimene sõna . Justkui poleks teisi sõnu olnudki . Nagu oleks ta ise külm ja tundetu mehe vastu , kes tema ees põlvitas . " Anna mulle andeks ! " " Mille eest ? " " Ma armastan sind . " " Mis on sellest halba ? Armastage terviseks . " ( Siinkohal tuleb mainida , et vestlus toimus vene keeles , mille eripära eesti keelde üle ei kandu , ükspuha milline tõlge ka poleks . ) " Minu armastus pole tavaline . " Grigori Vassiljevitš taganes paari sammu võrra , justkui oleks ta kartnud , et see , mida ta nüüd ütlema peab , teeb haiget mitte ainult talle endale , vaid ka teistele , kes tema läheduses seisid . Mart seevastu keeras ennast hädaohtu trotsides ringi ning lähenes neile oma raskel , kuid hääletul kõnnakul , mille väärikust vangistuses veedetud aastad polnud suutnud karvavõrdki kahandada . Mardi kaugustesse pööratud pilk oli nüüd suunatud ainiti Oksanale ja Grigori Vassiljevitšile . " Milline siis ? " " Ma armastan loomi . " " Mitte inimesi ? " " Mitte inimesi . " " Kes mina siis teie arvates olen ? " " Mitte nagu teised . " Mart oli paari aasta eest ühe literaadi parema käe kirjutamissõrmedest vabastanud . Sellest polnud midagi , literaat õppis teise käega kirjutamise selgeks , tema juttudesse ilmus isiklik valu , ta sai selle eest kriitikute käest kiita . Literaat , kellest pärast vahejuhtumit oli saanud täisväärtuslik kirjanik , oli Grigori Vassiljevitši isiklik tuttav . Grigori Vassiljevitš oli üht tema sündmusjärgset raamatut lugenud . Tõsi , mitte üle paari lehekülje , ja pealkirja ta ka ei mäletanud , kuid valu tundis ta juba teisel leheküljel ( esimesel oli sissejuhatus , kus kirjanik temaga juhtunust aru andis – valutult ) . Kartes , et see edaspidi suuremaks läheb , pani Grigori Vassiljevitš raamatu käest . Nii juhtuski , et järjehoidja raamatu vahel tähistas hirmuäratavalt intensiivset tunnet , mitte igavust , millega Grigori Vassiljevitš võidelda polnud viitsinud . " See on tõsi , " ütles Grigori Vassiljevitš , " tema lood on tõesti paremad , kuid see ei tule valust ... " " Millest siis ? " süttis Oksana , kellele kõrged teemad pakkusid alati suurt huvi . " Nüüd ei saa ta enam oma last peksta . Vasaku käega ei ole seda tunnet , mis paremaga . " Grigori Vassiljevitš oli Oksana jaoks autoriteet . Kõik , mis ta ütles , läks hinge . Öösel ärkas Oksana üles . Keegi nuttis . See oli ta ise . Üks väike laps oli unes teda palunud ennast lüüa . Oksana polnud nõus . " Ma olen kirjanik , " ütles laps nõudlikult , pisut isegi kurjalt . Unes oli see loomulik , et väiksed lapsed on kirjanikud ja kurjad . Oksana oli käe üles tõstnud , kuid kätt polnud , oli ainult käelabast ära lõigatud könt . Laps irvitas , Oksana puhkes nutma . Kui ta seda unenägu nägi , polnud ta veel Tamaraga rääkinud . Ja armastust polnud veel olnud . Oksanale oli Grigori Vassiljevitši armastus meelt mööda , see ei tundnud olevat midagi erilist . Või siis oli Oksanagi enda teadmata loom või lind . Kuid sel juhul olnuks tema unistuse täitumine olnud raskendatud või võimatu . Kuidas saaks loom või lind olla eestlane ? Rääkida eesti keelt ? Omada ( nagu Oksanale vahel tundus ) hinge ? Oksana rääkis oma murest ( mis nüüd ikka rohkem rõõmuga sarnanema hakkas ) Tamarale . Ta kirjeldas Grigori Vassiljevitši armastust nii hästi , kui oskas . Tamara aitas teda küsimustega . " Mis tunne sul oli , kui ta sind armastas ? " " Alguses oli valus . " " See on loomulik . Aga pärast ? " " Tundsin , et olen nagu pungil täis riidekapp , kuhu pressitakse üht ülikonda , mis sinna ära ei mahu , kuid topitakse sellest hoolimata . Kartsin , et lähen katki . Siis äkki oli kõik möödas , ülikonnast oli järel ainult tühi riidepuu . Kas see on armastus ? " Tamara mõtles hetke , ütles : " See on parim , mida üks mees naisele võib pakkuda . " Oksanal oli hea meel . Kui nii , siis ei saa ka see , millest ta südamepõhjas unistas , enam kaugel olla . " Kuid miks ta ennast siis loomaks peab ? " See oli nii raske küsimus , et Oksana sellele vastust ei lootnud . Kuid vastus tuli . Oli : " Selleks peaks tundma Grigori Vassiljevitši elu . Kõik tuleb sellest – elust . " <arv> . Õhtuti istus Grigori Vassiljevitš teleka ees ja vaatas pornofilmi . Kasset oli süsimust , selle peale oli punaste tähtedega kirjutatud " X <arv> " . Filmi oli talle toonud Tiit . Tiit oli kirjanik . Ta oli loomaaias jäänud ilma oma sõrmedest , kuid avastanud endas värske valulätte . Temast oli saanud see , kes ta kogu aja oli , kuid polnud osanud ennast üles leida . Peeglist , teadagi , noil puhkudel ei piisa . Juba õige varakult oli ta teadnud , et temast saab ükskord kirjanik . Sisesund oli suur ning innustas teda juba enne , kui ta midagi nimetamisväärset lugeda või elus kogeda jõudis . Kirjutamises oli midagi maagilist . Igas lauses , ka kõige juhuslikumas , oli sees midagi enamat kui kõik tähed ja sõnad ükshaaval kokku loetult . Seda tõestasid Tiidu kirjandid , mida õpetaja klassi ees ette luges , hiljem ka raamatud ( üks jutukogu , kaks romaani ) – esimene keskkooli viimases klassis , kaks järgmist pärast ülikooli värske isa ja abielumehena . Raamatud olid hästi kirjutatud , kuid neis polnud midagi isiklikku . Sellest said aru kriitikud , sai aru ka Tiit . Kuid erinevalt kriitikutest ( tõsi , leidus ka neid , kes tärkavat , kunagi õide puhkevat talenti märkasid ) polnud Tiit pettunud , ta teadis , et varem või hiljem saab temast see , mida – ja keda – peegel ilmtingimata ei näita ja mitte iga kirja pandud sõna , lause või isegi pikem lugu või novell ei peegelda . Nüüd oli see aeg käes . Tiit käis lõvi tööst vabal ajal vaatamas , näitas talle oma käekönti ning tõstis üles teise käe – tänulikuks tervituseks . Ta ei teadnud , et lõvi , keda ta tervitab , pole Mart , vaid Leo , kellel Tiiduga mingit pistmist polnud , kuid kes sellest hoolimata teda lõpmatuse teisest otsast seiras . Tiit oli kindel , et lehvitab tuttavale lõvile nagu arstile , kes teda eduka operatsiooniga on aidanud . Tiit oli hiljuti ( veidi enne käe kaotust ) jäänud poissmeheks . Naine läks tema juurest ära . Mitte ilma põhjuseta – ei saa usaldada meest , kes ajab oma lapse auto alla . Umbes nii võis naine mõelda , kuigi Tiit karistas last mitte selleks , et ta kodunt ära jookseks , vaid et temast saaks inimene . Tiit tegi kohe naisele ettepaneku uue lapse soetamiseks . Veel polnud hilja , kuid naine ei võtnud ettepanekut vastu . Tamara nuttis teises toas , kui isa last rihmutas . Ta ei teadnud , et palja käega olnuks valusam . Tiit teisi kasvatusmeetodeid ei tundnud ega tunnistanud – kibedus kannikates oli üks neid väheseid asju , mida ta oma lapsepõlvest tänutundega meenutas . Tema isa tahtis , et temast tuleks keegi . See läks tal korda . Tamara kartis , et ka uue lapse puhul jääb Tiit endiseks ja tal oli õigus . Kasseti oli Tiit leidnud oma kadunud poja Injuni ( nime andjaks oli naine ; Tiit nõustus , kuigi oleks soovinud Teetu ) voodi alt kohvrist . Rohkem midagi kohvris polnud , ainult kassett . Kui Injun poleks olnud nii noor , kõigest kaksteist , siis võinuks kahelda , kas temaga toimunud õnnetus ikka oli õnnetus . Kui väga aus olla ja väga sügavale vaadata ( sama sügavale , kui Tiit ise oma viimastes üllitistes ) , siis tundis Tiit poja ( talle kalli ) kadumisest isegi pisukest kergendust . Tamaraga oli teine asi , tema eas võinuks naine oma tunded allutada koos-ja edasielamise kohustusele . Oli see ju viimane võimalus jääda inimeseks , lihtsamalt öeldes , jätkata sugu . Kuid see , mida naine teistele soovitas ( nagu me teame ) , polnud see , mida ta ise tegi . Tiidul endal kassetti tarvis ei läinud . Temal oli nüüd valu , selle kandmine ( täpne , tähttäheline ) raamatusse võttis talt kogu aja , ka selle , mida ta muidu lahkunud naise ja kadunud poja peale mõeldes oleks ehk pidanud kulutama . Tamarat enda juurde tagasi tuua või meelitada ta enam ei lootnud . Millega ? Valuga ? Hull peab olema see naine , kellele meeldib valu või valutaja . Kuid Tiidule oli valu nüüd sõbra , naise ja lapse eest , ta sai temaga hästi läbi , ei tülitsenud kordagi . Grigori Vassiljevitš polnud talle sõber , ainult tuttav . Kuid see , mis ta sõbra puhul oleks võib-olla jätnud tegemata , ei saanud ta jätta unustusse tuttava , lihtsamalt öeldes Grigori Vassiljevitši puhul . Talle nõnda tänu avaldades tundis ta ennast sama loomulikult kui lõvile lehvitades . Ainult et nüüd jõudis tänu – läikiv kassett – sihtpunkti . Grigori Vassiljevitšile kingitus meeldis , ta oli juba valmis Tiitu oma sõbraks ülendama , kuid kuna see oleks muutnud tunduvalt tema senist elustiili ( sealhulgas tänaval teretamist ) , siis otsustas ta sellega oodata . Tiit oli üks neist vähestest , kes mitte kunagi oma sõprusega peale ei pressinud ega kippunud kohe kaela langema . See meeldis Grigori Vassiljevitšile , kes kartis sõprust nagu armastustki , juhul kui nende kandjateks olid inimesed , mitte loomad . Meelsasti luges Grigori Vassiljevitš ennast valu sünni kaasautoriks , tegelikult ta ootas , et Tiit talle heateo eest tasub – inimeste tänumeel ulatub üsna tihti algpõhjusest kaugemale ja ei puutu mõnikord sellega üldse kokku . Kuigi kingitus oli veidi ebatavaline , ei teinud Grigori Vassiljevitš sellest probleemi . Inimesi – näitlejaid – oli " X<arv>-s " kaks , üks mees , teine naine , mees oli must , naine valge . See , mida nad tegid , oli ilmselt X. Inimesed olid loomad . See tegi Grigori Vassiljevitšile rõõmu . Tõsi , päris loomad nad polnud , kuid isegi nigel ettekujutus loomadest , millega kaasnes sama nigel näitlejaanne ( millest tema küll suuremat ei taibanud ) , oli parem kui päris inimene . Inimesed urisesid . Natuke ka rääkisid , kuid mitte rohkem kui viie-kuue sõnaga . Need sõnad väljendasid asju , mis olid ütlematagi selged . X oli huvitavam kui <arv>. Grigori Vassiljevitš sai kõigest aru . Häälitseti kahes keeles : inglise ja vene keeles . Teise või kolmanda vaatamise järel keeras Grigori Vassiljevitš hääle maha , lootes nii kaotada selle väiksegi inimlikkuse , mis lühikestes lausejuppides säilis ja kõrva riivas . Kuid vaikust sellele ei järgnenud . Keegi ikka rääkis . Rääkis ikka , veel ja veel . Hääl tundus tuttav . Kuid kellele see kuulus ? Grigori Vassiljevitš hakkas otsima . Hääl võis tulla ülemiselt korruselt , seal elas üks naine , kelle mees jõi enda surnuks . Nüüd elas naine teiste meestega ja karjus , kui need talle kallale tulid . Naisel hääl läks karjudes koledaks , ta ise nii kole polnud , häälega võrreldes . Grigori Vassiljevitš läks kööki , seal , tema pea kohal tavaliselt kakeldi . Lubati ära tappa , aga ei tapetud . Köögist ei kostnud kippu ega kõppu . Grigori Vassiljevitš läks vannituppa . Hääl kestis , kuid põgenes otsija eest , liikus koos temaga , aga haihtus , kui Grigori Vassiljevitš kuskil pikemalt kinni pidas . Grigori Vassiljevitši hoidis käes harjavart . Ta oli veendunud , et hääl tuleb vannitoast . Neljandal korrusel elas üks vallasema , kes oma last pestes talle laulis . Too laps oli koletis , Grigori Vassiljevitš oli teda emaga koos tänaval näinud , poiss oli juba peaegu kooliealine , aga imes ikka lutti ja hakkas kohe röökima , kui see tal suust välja kukkus . Grigori Vassiljevitšil oli emast kahju . Kõikidest emadest . Kõik lapsed olid sellised – kurjategijad , türannid , oma emade mõrtsukad . Grigori Vassiljevitš ei soovinud endale lapsi . Ta koputas – paarist korrast jätkus , laulmine lakkas , ilmselt ehmus ka poiss , karjumist ei järgnenud . Nii tegi Grigori Vassiljevitš iga kord , kui ta vannituppa juhtus ja pesemistsirkus ülal pihta hakkas . Viimasel ajal enam lärmi polnud , võib-olla valisid nad pesemiseks mõne teise aja , kui teda kodus polnud . Ka praegu oli vannitoas kõik vaikne . Kuid sumin peas ei lakanud . Sõnu Grigori Vassiljevitš ei eristanud . Sõnadest oli raske aru saada ka siis , kui last pesti . Kuid need sõnad , mida Grigori Vassiljevitš praegu kuulis ja mille asupaika ta üles ei leidnud , olid hääletud . Sellepärast ei saanud ta neist aru . Tol päeval – õigemini õhtul – jäi otsing tulemuseta . Grigori Vassiljevitš läks magama . Enne , kui ta uinus , meenus talle , et hääl – sõnatu sumin – oli lakanud teleka välja lülitamisega . Grigori Vassiljevitši meelest polnud sel mingit tähtsust . <arv> . Oksanal on rasked jaanalinnulaud . Kui need kinni lähevad , on tunne , et lahti nad enam ei tule . Jäävadki kinni . See teeb muidu inetu Oksana ilusaks . Suurema osa ajast on laud lahti . Oksana suleb oma laud kolm korda päevas . Kolmandat korda ei näe keegi , ta ei tea sellest ka ise . Juhtub sedagi , et Oksana tarvitab oma lauge ainult hommikul ja õhtul . See tekitab huvi neis , kes Oksanat kauem tunnevad . Neid pole palju – Tamara , Grigori Vassiljevitš . Viimase huvi pole sügav . Tamara loodab , et tal õnnestub tabada see haruldane hetk , kui Oksana oma silmadele kolmandat korda eesriide ette tõmbab . Nagu teatris – ka seal on kõige huvitavamad need hetked , kui eesriie tõuseb ja langeb . Algus ja lõpp . Kuid etendus eesriide taga kestab . Ei lõpe kunagi . Kolmas kord jääb kestma . " Hea , et sa tulid . " Oksana ei oska selle peale midagi öelda . Laud võbisevad veidi . Oksana on ilus . Ta seisab Grigori Vassiljevitši korteri ukselävel , ta on mehest pikem . Lühem on ta ainult istudes ja armastades . Ta on julguse kokku võtnud , tulnud – Grigori Vassiljevitši ellu , nagu Tamara soovitas ja ta ise lootis . Esialgu oli ta veel korteris , kuid varsti ka elus . See oli loomulik . Ta on tulnud kohe , samal õhtul . Vaevalt oli lause lõppenud ( " Selleks peaks tundma Grigori Vassiljevitši elu . Kõik tuleb sellest – elust . " ) , kui Oksana juba seisis ukse taga , näpp kellanupul . See oli suur juhus ja veel suurem õnn , et nad Tamaraga kohtusid . Muidu poleks Oksana oma eluga midagi osanud peale hakata . Ja soovidega . Nüüd olid need täitumas . Temast pidi saama eestlane , kuid see oli võimalik vaid ühel juhul – Grigori Vassiljevitš pidi hakkama armastama neid , keda ta vihkas . Keda ta silma otsaski ei võinud sallida – eestlasi . Oksana silmad lähevad lahti . Grigori Vassiljevitš on kadunud . Kindlasti on ta midagi öelnud . Peale selle , mis ta juba kuulis . Mis tegi ta ilusaks . Enda teadmata . Mõneks sekundiks . Kuid laud sulgevad ka kõrvad . Jaanalind siis ei kuule . See on põhjus , miks seda nii harva juhtub . Ka tema – lind – kardab surma . Maapealne lind , tiivad on , aga lennata ei oska . Lennuvõimetu lind . Kuid hirm annab talle tiivad – koguajakuulmise , pideva valmisoleku . Silmade ja kõrvade vahel on side . Surma ja elu sild . Kui üks on , siis teist ei ole . Elu on pikem kui surm . Kuid surm on kiirem . Oksana astub lävepakult ( ja uksematilt ) tuppa ( teisele matile ) . Mõlemad matid on puhtad : Grigori Vassiljevitšil ei käi keegi külas . Enda jalajäljed jätab ta tänavale , kingataldade küljes mustust pole . Suurest toast paistab üles tegemata voodi . Oksana näeb raamatuid . Raamatuid on palju , kuhu silm ka ei vaata , igal pool on raamatud . Kõik nad on lahti , avatud – astu sisse ! Ka voodil – samad sõnad . Tamara ei teadnud , et Grigori Vassiljevitš on nii suur lugeja . Ainuke raamat , mida ta oli maininud , oli sõbra oma , selle autor oli Tiit . See , mida Grigori Vassiljevitš võis öelda , kui Oksanal parajasti silmad kinni olid , saab tähendada ainult head . Kuid ta ei pruukinud midagi öelda . See ei teinud teda ei paremaks ega halvemaks . " Vaata . " Grigori Vassiljevitš istub televiisori ees ja vaatab . " Kuula . " Grigori Vassiljevitš istub televiisori ees ja kuulab . Oksana pole kunagi midagi sellist näinud . Kuulmisest rääkimata . Ta pole kunagi kuulnud , tegelikult teadnud , et Grigori Vassiljevitšil on selline hääl – pehme , sügav , õrn ! Isegi armastades , teda , Oksanat loomade ja lindude kombel armastades , polnud tema suust kostnud ainsatki heli . Ta oli olnud vait . Ja soe , lausa kuum . Ka siis , kui ta tema käest esimest korda armastust anus ja selle eest andeks palus , mida ta veel teinud polnud , oli tema hääl olnud ametlik , sõnad nagu arvelauanupud . Või nagu pesemata sokid , mida vaja kiiresti ära peita . Nad vaatavad koos filmi lõpuni . " Ma ei teadnudki , et teil on selline hääl , Grigori Vassiljevitš ! " " Milline ? " " Mitte selline . Te ei tohiks nii rääkida , Grigori Vassiljevitš , see pole teie hääl . " " Ma ei mõista . On mul siis rohkem hääli kui üks ? " Võib olla asjatult , kuid igal juhul asja eest , püüab Oksana Grigori Vassiljevitšile kirjeldada seda , mida ta on kuulnud . Nägemine pole nii tähtis : sõnad mahuvad täpselt nii mees- kui naislooma suhu , kuid mitte nemad pole neid öelnud . Pornotähed on tõelised professionaalid , teevad üht , aga mõtlevad teist : muud , tähtsamat . Ka neil on kodu . Isa , ema , vennad ja õed . Ja lapsed . Oksana on Grigori Vassiljevitši elu lätetel . Ta on käinud tema kodus . <arv> . Isa ei peksnud ema kunagi üle viie minuti . Löögid olid järsud , rusikas läks sügavale ema sisse ja tuli siis tühjalt tagasi . Grišal oli tunne – ja ta ei eksinud – , nagu oleks isa tahtnud ema kehast midagi välja võtta . Kuid see ei õnnestunud , natukese aja pärast oli nende peres üks suu rohkem . Kuid mitte suus polnud asi ega ka toidupalas , mida sinna pista . Asi oli armastuses . " Ma ei suuda . Ilma armastuseta ma ei saa . Ega ma venelane pole . " Enne Grišat oli olnud kaks last , Vanja ja Ljoša . Nimedeks nad jäidki – mõlemad surid noorelt , üks ühe , teine kahe kuu vanuselt . Küllap oli neil siis mõni haigus olnud , kuid Griša arvates tappis nad isa . Miks ta tema siis ellu jättis ? Sellele ei osanud Griša vastata . Griša jaoks isal armastust jätkus , ei peksnud vähemalt . Võib olla oli ta oma hävingujõu väikese Vanja ja Ljoša peale ära raisanud ? Kuid pärast neid , üht elusat , kaht surnut ( nemad olid tähtsamad , neist sõltus see , kui kõvasti isa ema peksis ) tuli veel üks , Sveta . ( Tuli teisigi , kuid selleks ajaks polnud meie lugu veel alanud . ) Griša oli nii kolmas kui esimene . Isa kohtles teda kui kolmandat , keskmist , kes igal juhul peab ellu jääma . Kuidas isa Svetasse suhtub , Griša ei teadnud . Sveta suhtus isasse hästi , ta armastas teda . Griša ei hakanud ema isa eest kaitsma . Ema oli teda selle eest hoiatanud . " Las peksab , see ei tee mulle midagi . " Nagu ema ütles , nii ka oli . Peksmine ei pannud ema isegi põdema . Kui Griša tuppa tuli , ajas ema ennast põrandalt üles . Ema kukkus kohe , juba esimesest või teisest löögist , järgmised olid pehmemad , jalaga isa ei löönud , lõi mõlemaga käega ja kiiresti . Kaua ema püsti ei püsinud . Ja isa ei viitsinud küürutada . Ema oleks võinud ka kohe kukkuda , kuid siis oleks isa aru saanud , et ema teeskleb . Et tegelikult pole tal üldse valus . Griša ei näinudki isa käsi , kui ta ema lõi , käed käisid kiiresti nagu kärbse tiivad , ka neid ei näinud , kui kärbes lendas ja tiibadega õhku tagus . Just sellised isa löögid olid , neid ei näinud ja nad ei teinud emale häda . Ema ei tundnud neid , kuigi käed , kael ja kõht oli siniseid plekke täis . Ema ajas ennast põrandalt üles ja Griša aitas ja ema võttis kätte triikraua . Millegipärast juhtus ikka nii , et kui isal oli paha tuju , triikis ema pesu . Triikraud oli tuline . Ema kartis , et isa kõrvetab ennast selle vastu ära . Õnneks seda ei juhtunud . Kui isa tuppa tuli , tõmbas ema juhtme kohe seinast välja . Kui kõik läbi oli , pistis Griša juhtme seina tagasi . Ema võttis triikraua ja hakkas uuesti triikima . Ema oli nagu James Bond , kellel pärast löömingut isegi lips viltu ei läinud . Kuid ema polnud ju lööja , vaid see , keda löödi . Kus olid need , kes Bondi rusikaid tundma õppisid ? Neid kas polnud või nägid väga kehvad välja . Kuid ema oli edasi ema – endiselt kena , võib olla kenamgi kui enne . Valu teeb inimesed ilusaks . Griša läks ema juurde . " Luba , ma aitan sind . " " Tule siia . " Griša puges ema käte vahele . Ta oli väike . Ta jooksis ema käega kaasa , hoidis sellest kinni . Ema vist veidi narris teda . Õrritas – oled ju veel nii väike ! Griša samm läks segi , kui ema triikrauda ühest lina servast teise lennutas . Linad lõhnasid , triikraud särtsus , kui ema näpu suhu pistis ja sellega rauda katsus . Siis tuli see , mis Grišale kõige rohkem meeldis . " Ema , kas mina ka võin ? " " Mida ? " " Vett pursata . " Ema lubas . Ema ei teadnud , miks Grišal oli tarvis vett pursata . Griša teadis , et kui ema ei luba , pöörab ta ennast ringi ja surub ennast kahe käega ema vastu ja ema ei saa siis enam tööd teha ja pesu jääb triikimata . Seda polnud tarvis . Polnud tarvis pesu ja Griša enda pärast . Griša purskas vett . Ta purskas vett sinna , kus lina oli kuiv . Ta oleks tahtnud rohkem , kuid rohkem polnud vaja . Oli ka neid kohti , kuhu polnud vaja pursata . Mõni koht võis kuivaks jääda . Griša pritsis vett kokku surutud huulte vahelt . Algul ta hästi ei osanud , vesi läks kurku või lörtsatas rinnale . Suud ei tohtinud liiga täis võtta , pritsima pidi pisikeste suutäitega . Vett jäi alati veidi klaasipõhja . Selle vee võttis Griša suhu ja neelas alla – tasuks . Vesi oli natuke soolane . Grišal oli palav . Tuline triikraud oli ta põsed õhetama võtnud . Särgid ja padjapüürid , aga ka sukad ja sokid ja aluspesu lähevad ilma veeta sirgeks . <arv> . Olime tol päeval Svetaga isa ja ema . Mina olin isa ja tema oli ema . Meil oli palju lapsi . Mina neid eriti ei tahtnud , aga nad tulid . Pruukis mul ainult Svetat vaadata , talle või silmanurgast pilku heita ( ja seda tegin ma tihti ) , kui kohe oli laps olemas . Ma veel jõudsin neid kõiki armastada , aga ma tundsin , et kui nüüd jälle on laps taga , siis peab midagi ette võtma . Mida teha , mõtlesin . Meie armastus peab kestma , see ei tohi otsa lõppeda . Mõtlesin , et kui Svetat pole , pole ka lapsi . Svetale ma midagi teha ei saanud ega tahtnud . Ta oli mulle armas . Sveta on väga kõhn . Mul on tema pärast hirm . Ta peaks rohkem sööma . Aga Sveta ei hakka enne sööma , kui laps on kõhus . Ta sööb lapse pärast . Sööb ja joob . Kui ma tahan , et Sveta sööks ja jooks , pean ma teda rohkem vaatama ja nii , et laps tuleks , kuid teisiti ma ei oskagi . Ükskord Sveta suitsetas , pani suitsu suhu ja kummardas minu poole . See tähendas , et pidin tuld pakkuma . Ma pakkusin , siis ütlesin , et nii ei sobi , lapsed ju ei suitseta ja ei joo viina , kuigi nende isa seda mõnikord teeb . " Mina pole laps " , ütles Sveta . Kuid suitsu kustutas – viskas maha , muljusin selle kinganina all sodiks . Tald kriuksus , kui ma seda tegin . " Minu jaoks oled . Laps , kes ootab last . " Selle peale ei öelnud Sveta midagi . Ma tahtsin , et ta midagi ütleks . Selleks pidin ise midagi ütlema . " Sul on ilusad silmad . " – " Mul on sea silmad , " ütles tema . " Sünnitava sea silmad . " – " Ka sea silmad võivad ilusad olla . Siga on puhas loom , teadlased on kindlaks teinud , et tal on mõistus . " – " Minul ei ole . " Kui Sveta sööma hakkab , tuleb alati laps . Ta tahab siis rohkem süüa . Ma näen seda . Kui ta muidu sööb , siis ma ei näe . Sveta sööb ka muidu , aga seda ei pane tähele . Tavalist ei märka , tavalisega harjub ära . Kui Sveta sööb ja mina seda näen , jääb tal alati suu mustaks . Ka sellest saab aru , et uus suu on tulemas . Svetal on selle lapse suu , kes sündima hakkab . Ka tema käed muutuvad abituteks , nendega ei pühi suud või ükskõik mida , nendega ei saa elus hakkama , kui keegi ei aita . Mina aitan . Aitaks , kui ta lubaks . Aga ta ei luba . Ta nagu kardaks , et ma teen lapsele haiget . Kahele lapsele , temale ja temale . Talle ja talle . Tol päeval oli meil hea olla . Kõik klappis . Olime õnnelikud . Meil oli juba üheksa last , kuid õnne jätkus kõikidele . Selle , mis üle jäi , võtsime endale ja seda polnud vähe . " Miks ma sind küll armastan ? " Tahan oma juttu juhtida sellele , et nii enam edasi ei saa , lapsi on juba liiga palju , ise kardan , et kui Sveta sellest valesti aru saab , kasvõi üht sõna vääriti mõistab ( me räägime vene keeles ) , siis juhtub jälle see , millele peaks ükskord lõpp tulema . Kuid tema vastus ei jäta vähimatki lootust : " Ka mina armastan sind . " Ma ei saa teisiti , kui pean teda vaatama . Ma vaatan nii , minu pilk on selline , et sellest jätkuks sajaks väntsuks /na sotnju malõšei/ . Sveta . Mitte kõik ei ole Sveta . Ainult tema ja meie lapsed . Ainult see on Sveta . Meie lapsed on meiega rahul . Ja meie nendega . Sveta sööb . Lusikas klõbiseb vastu hambaid . Judinad jooksevad üle selja . Ka see tuletab mulle meelde , et aeg hakkab kätte jõudma . Kõik hääled , mida Sveta siis teeb või endast välja laseb , on erilised . Tavalisi hääli polegi . Kõik on miski muu . Lusika klõbin pole juba ammu lusika klõbin , juba tükk aega kuulen , kuidas Sveta suus sõidab suur tõld . Mis toob meile kingituse : uue lapse , uue õnne . Hoian hinge kinni . Oleks , et kõik läheks hästi . Mis oleks , kui räägiksin Svetale loo ühest kuningannast ? Kes oli väga julm ja kel polnud lapsi . Ta tahtis endale lapsi , nägi neist und , kuid ei suutnud muuta oma iseloomu . Julmadel emadel lapsi pole . Ainult unes . Unes nägi ta ainult üht last . Ta oli näinud mitut und , kuid laps oli ikka üks . Ja seesama . Kord näidati ka rohkem , terve tuba oli lapsi täis ja kuninganna pidi nende seast oma ära tundma . Ta ei eksinud . Kuid tasu ta selle eest ei saanud . Kuidas see lugu Sveta peale mõjuks ? Kas nii , nagu ma olen lootnud , ja me ei saa enam lapsi ja jõuame selle armastusega , mis meile on antud , katta mitte ainult neid , kes meile on antud , vaid ka iseendid ? Või juhtub nii , et kõik läheb vana rada . Miks ei julge ma midagi otse välja öelda , miks hoidun ohtlikest teemadest , leiutan lugusid , mille tähendus on selge vaid mulle endale ? Miks olen nii õrn ja hell ? Kas sellepärast , et ma ei soovi halba teistele , eelkõige aga temale , Svetale ? Või kardan ise haiget saada , oma mõtete vastu ennast ära lüüa ? Lasen hinge lahti . Las läheb . Kuid hing tuleb minu sisse tagasi . Midagi pole parata , tuleb edasi elada . Mitte tagasi , nagu see mul kombeks . Ootan , millal Sveta lõpetab . Sageli on nii , et viimase suutäiega koos algavad valud . Alles siis , pärast lapse sündi , võin ma rääkida . Kuid ma ei räägi seda , mida peaks . Ma räägin seda , mis on kauge , kuid räägib samast . Miks ma sind küll armastan ? Ka mina armastan sind ! Kas saab olla midagi hullemat ? Siis hüüab mind ema . Ma lähen , kuid tunnen , nagu oleks mind röövitud . Mida ta jälle tahab ? Vett tooma ? Puid lõhkuma ? Loomadele rohtu korjama ? ( Meil on siga , kaks hane , üks oinas , kanad ja kukk ja küülikud . ) Peenraid rohima ? Mul on tunne , et kui ma praegu lähen ja kauaks ära jään , ei näe ma imet . Ma tulen tagasi , kuid kõik on muutunud . Isegi päike pole sama . Ta on nagu kuu , kahvatu . Kui ma tagasi tulen , leian tallinurgast lapse . Kuid see laps pole Sveta . ( Svetat pole . ) Ta on alasti . Tema käed on põhul välja sirutatud . Kui ta praegu sündinud poleks , võiks arvata , et ta on surnud . Ma ei taha seda . Jooksen mäest alla maja poole . Uksel seisab ema . Isa pole . Kuid triikraud on emal käes . Kas tõesti toimus see ilma minuta ? Kas tõesti võib olla võimalik , et ema sai ilma minuta maast lahti ? Hoidis mind tagasi , kui tahtsin isale kallale minna ? Ütles , et löögid ei tee valu , kui need tulevad sellelt , kel endal on valus ? Kas tõesti on pesu triigitud ? Ilma minuta ? Ilma purkkaevuta ? Kõrbeta , kus pole vett ? " Mida sa tahad ? " küsin emalt . " Mis vaja ? " " Sa pead sööma , pojake , muidu jäädki väikseks.Tule , ja kutsu Sveta ka . Kus ta on ? " " Ei tea . " " Tule siis üksi . " " Ma veel viis minutit , luba , kallis ema , siis tulen . Mul pole kõht üldse tühi , hommikul alles sõin . " " Ei ! " Ema ütleb ei ja hakkab siis numbreid lugema . Nii ajab ta ennast vihale . Kolme juures sirutab ta käe välja : juuksetutt , kõrvalest . Mulle kolmest aitab , Sveta laseb mõnikord viieni lugeda , siis ema rahuneb ja ei tutista . Lõpp on kümme , aga kümneni ei jõua ema kunagi : süda läheb pehmeks , hing annab järele . Seekord seda ei juhtu . Ema tõmbab mind enda poole . Ma ei ripu tema käe otsas , tulen ise . Silmitsen triikrauda . See on külm . Nagu minu süda . Kitsas ukseavas emast möödudes , löön põlvega alt üles . Löök on välkkiire . Kiirem kui isal . Kindlasti tugevam . Löön ema kõhtu . Emal on valus . Ta haarab kätega kõhust kinni ja oigab . Iniseb imelikult . Nagu mõni loom . Lähen tuppa , lasen söögil hea maitsta . <arv> . Oksana ja Tamara istuvad kohvikus . See on sama kohvik , kus nad mõne kuu eest esimest korda kohtusid . Kohviku nimi on " Energia . " Kui kõik teised nimed olid muutunud , siis see polnud . Nimede muutmisega taheti muuta aega . Oksana oli sellega päri . Uus aeg tõi kaasa uued lootused , inimesed muutusid silmaga nähtavalt , igapäevase pahura , tülpinud ilme asemel võis trammides ja bussides näha nägusid , kust tulvas vastu tegutsemistahet . Tol ajal oli ta kuulunud ühte segakomisjoni , kus oli nii venelasi kui eestlasi ning mis tegeles uute nimede väljamõtlemise ja vanade taastamisega . Komisjoni esimeheks oli noorepoolne kena mees , kes kergelt kogeles . Vene võimu ajal oli tal kütjana õnnestunud koguda teadmisi , mida ta teistega jagas ja nõnda uuele riigile – Eestile – kasulik oli . Oksanal olid oma ettepanekud . Kuid niipea , kui ta käe üles tõstis ja rääkima hakkas , tundis ta , et jäljendab kütjat . Oksanal lasti rääkida ja tal oli selle üle hea meel , sest nii nihkus lähemale aeg , kus ta võis olla see , kes ta hinges olla soovis . Mis ei muutunud , oli kohvik . Kuid Oksana ei pannud seda imeks : nii nagu loomaaed oli " Zoopark " , nii oli ka kohvik " Energia . " Oksana oli kohvikust mööda läinud ning märganud akna taga liikumist , mis tundus olevat suunatud temale . Keegi kena välimusega noor naine oli laua tagant püsti tõusnud ning kutsus teda käega . Naine oli noor ainult Oksana jaoks , kes kõiki naisi ( aga ka mehi ) endast nooremaks ja ilusamaks pidas . Oksana pööras ennast ringi ja vaatas , kas viibe oli ikka mõeldud talle . Oksana elus oli sellised valesti mõistetud märguandeid ennegi ette tulnud . Kuid pole sugugi nii , nagu oleks ei tea kust tulevatele märkidele aldid ainult need , kes on üksikud . Otse vastupidi – märke märkavad kõigepealt need , kes ise neid teevad , ning märgid on suunatud neile , kes on ise märkidega märgistajad . Märgid ei pruugi olla identsed , nende lähetajad ja vastuvõtjad ei pea olema tuttavad . Harva juhtub , kui see , kes ise märkidest välja ei tee , võtab viipe vastu kelleltki , kellele märkide valmistamine ja teele lähetamine on igapäevane tegevus . Ikka on nii , et andjad ja võtjad on õed ja vennad , kes märkide abil kuulutavad ja tuletavad üksteisele meelde oma kokkukuuluvust . Käesirutus , mis Oksana suunas tehti , oli kiire , kuid kordus : naine viipas veel vähemalt kaks korda . Kuigi see tundus talle veider ( ta ei uskunud veel joosteski , et ta seda teeb ) , tormas Oksana , enne veelkord selja taha pilku heites , kohvikuuksest sisse . Mantlit ta seljast ei võtnud , vaid lendas otse , tühje toole maha ajades abi vajava ( nii Oksanale tundus ) naise poole . Kuid naine ei teinud teda tundmagi : " Kes te olete ? " " Oksana . " " Ja mida te soovite ? " Oksanale jäi hetk , mis sai otsustavaks kui mitte tema saatusele ( millel pole lõppu ) , siis loole , mida temast jutustame . Ta võis vabandada ja ära minna . Kellega seda ei juhtu : vaid harva on tuttav tuttav , sõber sõber ja kallis kallim . Kuid see , mis juhtub teistega , ei juhtu Oksanaga : ta pole oma elus kohanud ainsatki olevust , kes oleks keegi teine kui ta ise . Oksana näeb ainult ainumast , seetõttu ongi ta üksi jäänud . Sellest võib järeldada ( romaanis on järeldused ja üldistused möödapääsmatud ) , et kõik Oksana tuttavad olid talle siiralt võõrad . Vaid neil , keda ta armastas , oli homme sama kuju , mis täna ja täna sama mis eile . Neid oli vähe – Grigori Vassiljevitši ning varsti ka Tamara . Nüüd , kohe . " Ma tahaksin saada eestlaseks ! " Ülestunnistus oli siiras ja sellega koos ka mõnevõrra ootamatu . Tamara tundis , et enne , kui ta selle kohta , mis talle öeldud oli , omalt poolt midagi vastu kosta oskab , peab ta samaga vastama . Sama ausa ja hirmutavaga . Ausus tekitab alati hirmu . Kollitab nii kohtunikke kui kurjategijad . Riigipäid ja lihtrahvast . " Mul on lein . " Nüüd ei saanud Oksana enam teisiti , kui pidi istet võtma . Polnud isegi tarvis luba küsida . Loa küsimine jäi ära – mõneks teiseks korraks . Ja kelleltki teiselt : sõbrad on need , kelle pärast elatakse , sõpradelt küsida on sama mis küsida iseendalt . " Te nägite , kuidas ma ... " Tamara ei leia õiget sõna . Võimalik , et ei julge . " Te kutsusite mind . " " Ei , mitte teid . " " Keda siis ? Vaatasin mitu korda üle õla , ma ei näinud kedagi . Mulle tundus , et teil on mind vaja . " " Kuidas ma seda tegin ? " Oksana sirutab käe välja ning teeb samasuguse liigutuse kui see , mida ta kohvikuaknast nägi . Kuid see pole tavaline kutse : tükk tühja tänavat tuleb sellega kaasa , poeb Oksana palituvarrukast sisse . " Teie ju ka tuleks , kui keegi teid nii kutsuks . " " Tema ei tulnud . " " Kes ? " " Minu poeg . Ta on surnud . Tema isa tappis ta . " Ja Tamara räägib Oksanale autoavariist . Ta kirjeldab seda üksikasjalikult , tema jutt on täpne ülevaade kõikidest asjaoludest , mis õnnetusjuhtumit võisid põhjustada . Tamara on Tuvi . <arv>. aastal , mis juhuslikult ka Tamara sünniaasta , tegi ameerika psühholoog , biheivorismi rajaja Burrhus Frederick Skinner ( <arv>–<arv> ) järgmise katse . Ta pani kastidesse ( mis sestpeale kannavad tema nime : Skinneri kastid ) tuvid . Katse juurde kuulub veel reguleeritav toitmismehhanism . Kõigepealt toitis ta tuvisid aeg-ajalt , ebaregulaarselt , laskmata tekkida põhjuslikku sidet toidu saamise ja tuvide käitumise vahel . ( Muuseas , sama katse sooritati ka rottidega ning see andis samasugused tulemused . ) Tuvid ei saanud aru , kuidas toit ilma " põhjuseta " nende ette ilmub , nad tahtsid selle eest iga hinna eest " tasuda " . See , mida nad tegema hakkasid , sõltus linnu iseloomust : ühed saputasid tiibu , teised keerutasid nagu vurrkannid kohapeal , kolmandad nokkisid teatud kohta puuri seinal , kolmandad tantsisid veidrat tantsu , kõigutades end jalalt jalale . Selles julmas , kuid loomulikus vaatemängus panid tuvid mängu kõik oma evolutsiooni käigus omandatud oskused , " väärimaks " tera või iva , mis nende ette ei-tea-kust ja ei-tea-miks ilmus . Tuvid käitusid nagu taibukad statistid , kes oskasid luua korrelatsiooni ka seal , kus seda polnud . Kuid nende loodud maailm ei rajanenud ebausul . See usk oli kuskilt ja kunagi tekkinud . Tuvidel oli " põhjus " nii käituda , nad olid valmis oma elu säilitamise nimel leiutama uusi nippe ja nõkse , kuid enne kordasid nad vanu : katsetaja silme all hargnes lahti ühe linnuliigi elutee . Lühidalt , ilma põhjuseta ei " hullunud " ükski tuvi . Ainuke , mida tuvi võinuks veel teha , olnuks rahulikult oodata , kuni talle toit noka vahele pistetakse . Kuid siis poleks ta olnud tuvi . Isegi inimesed pole selleks alati võimelised . Sellest katsest saab Tamara endale nime : Tamara Tuvi . Tamara kandis seda nime neiuna . Ja praegu : oma mehest lahku minnes võttis ta endale vana nime tagasi . Lahutus toimus täna , Tamara on kohtusaalist tulnud kohvikusse . Ta mainib seda ka oma uuele sõbrannale , Oksanale . Paari sõnaga , pikemalt ta sellel ei peatu . Nagu ka oma mehel , lapsetapjal . Meest nimetab ta " ta " , ei anna talle ei nime ega elukutset . Ja Oksana ei küsi , ta saab aru , et see , mis on liiga valus , pole sõnadesse pandav . Kaotuse – surma – valu seevastu rääkides maheneb , seda on näha Tamara näost , kuhu pikkamööda tekivad kortsud , jäljed vanusest ja murest . Oksana oleks nagu prillid ette pannud : tema ees on temavanune naine . Tõsi , Tamara on temast ka kortsudega kenam , kuid omaenda ilu märkab Oksana alles siis , kui võib enda kohta öelda " eestlane . " See aeg on tulemas , saabumas . <arv> . Oksana ja Tamara istuvad kohvikus . See on sama kohvik , kus nad esimest korda kohtusid . Tamaral on kaelas imekena kašmiirsall , mille narmad täpsustavad , kuid samas ka hajutavad delikaatselt naise vanust . Tamara on Oksanast kuus aastat vanem , nelikümmend neli . Kuid sall teeb Tamara nooremaks . Oksana ei tunne ennast sellest puudutatuna , tal on hea meel , et tal on selline tuttav , nüüd võib ta juba julgelt öelda , et sõbranna . Tamara tahab Oksanat aidata . Ta juhib kokku inimesi , kes on mõnes mõttes küll koos , teises mõttes aga lahus . Tamara arvab teadvat , kuidas selliseid inimesi aidata . Neid on palju . Osa neist on kohvikus , osa istub kodus . Üks on siin . Tegelikult kaks . Kuid inimesed , kes teisi aidata oskavad , ei oska avitada iseennast . See on juba vana tõde . Sama vana kui maailm . Tõde kannab kašmiirsalli . Ja on sama noor kui salli kandja . Tõde ja Tamara on kaksikud . Tamara vaikib . Ka Oksana ei ütle midagi . Ta imetleb Tamarat . Tamara sõrmed muljuvad sigaretti . Milline kena komme ! Oksana otsustab selle selgeks õppida . Sigaretipakk lebab laual , Oksana võtab sealt endale ühe . Küsida pole vaja , nii head sõbrannad nad juba on . Nad on juba head sõbrannad . ( Oksana kogeleb mõnikord ka mõtteis . ) Ta unustab , et pole elus tõmmanud ühtki sigaretti . See vilksab tal peast läbi , aga suits on enne suus , kui mõte pähe pidama jääb . Kuid oh imet – suits ei lähegi kurku ! Suits ei mõju talle . Suits on õhk . Oksana ei jõua ära imetleda , kui elegantne tema sõbranna on ! Näiteks see , kuidas Tamara õrn , peenikeste luudega ranne tuhka sigareti küljest tuhatopsi raputades pluusi varruka alt nähtavale ilmub ! Või kuidas tema hoolitsetud ovaalse näo põskedesse ilmuvad suitsu sisse tõmmates väikesed lohud ! Või kuidas ta oma käekoti avab , sealt taskuräti võtab ja sellega oma ninaalust tupsutab ! Kõik temas on nii peetud , tark ja küps ! Oksana ühendab selle oma unistusega . Kuid ta pole nii naiivne , et arvata , nagu võiks välise külje üle võtmine ( mis polnudki nii võimatu ) nihutada lähemale aega , mil Oksanast vaatab vastu Oksana ja see pilt on selgem kui peeglisse või kaevu vaadates . " Räägi nüüd ! " Oksana ehmub . Ta ei tea , kuidas alata . Kui algus käes , küll tuleb siis ka ülejäänu . " Grigori Vassiljevitš on ... " See on sobiv algus . Edasi räägiks jutt ennast juba ise , kuid päris ilma abita ei saa temagi . Keegi peab olema , kes räägib neid jutte , mis rääkijat ei vaja . Hääletoru ja -paelad peavad olema ka iserääkival lool . Ning Oksana räägib . Oma häälega . Ta ei räägi sellest , mis ta nägi . Ta räägib seda , mida ta kuulis – silmadega . Ta ei räägi sellest , mis oli . Siis peaks ta rääkima , kuidas Grigori Vassiljevitš pani näitlejatele suhu enda hääle , kuid ei leidnud seda hiljem enam üles . ( Oksanale pornofilm meeldis . ) See oleks komöödia , kuid see , mida Oksana räägib , on tragöödia . Isegi mitte tragi- , vaid päris- . Puhas . Inimese elu . Seda ei saa nii rääkida , et lihtsalt võtad kätte ja kukud lobisema . Peab olema ettevaatlik : elu on õrn , ta võib katkeda juba esimesel puutel . Nagu ämblikuvõrk . On õrnemaid asju kui ämblikuvõrk . Kuid teisi Oksana ei tunne . Ämblikuvõrgud seevastu on juba vanad tuttavad , ta on neid leidnud sealt , kust ei teaks uskudagi . Usu või ära usu ( seda ütleb ta endale ) , kuid Oksana on neid leidnud magava gorilla kaenlaaugust , piisoni ninasõõrmest ja elevandi kihvade vahelt . Kuid Tamara ei usu teda . Kõigest hoolimata . Kõige pärast . Ütleb jutu lõppedes : " Grigori Vassiljevitš valetas sulle . " " Kuid ta rääkis ju oma kodust . " Oksana meelest polnud võimalik kodust rääkides valetada . Valetada nii , et Oksana sellest aru poleks saanud . " See pole kõik . Sa käisid küll allikal , kuid jalgu märjaks ei teinud . Sa seisid kodu lävel , kuid sisse sind ei lastud . " Tamara võtab ridikülist rahakoti ja maksab arve . Nii möönab ta , et on Oksanat kutsunud . Kutsunud teda , mitte kedagi teist . Eelistanud elavat . Kadunud pojaga jõuab alati rääkida . Kadunud pojal pole kiiret , ta võib tulla igal ajal , isegi öösel . Pugeda ema laugude alla , teha endale pesa tema peas . Ja südames . Ja hinges . Kuid võimalik , et see kõik on üks – kodu . Tänaval imetleb Oksana Tamara riietust : nii tagasihoidlik , kuid kui stiilne ! Odavast riidest pruun palitu ja poolkõrge kontsaga kollase pandlaga pruunid kingad . Oksana hoidub Tamarat puudutamast , kuigi tahaks . Kuid ta kardab Tamarat määrida . Juba oma kohalolekuga teeb ta seda , talle on antud rohkem , kui ta väärib . Kui ta saab temaks – sügavalt , seesmiselt – , kas saab ta siis endaks ? Tamara laps on surnud , tema oma pole aga veel sündinud . " Siit me üle ei saa , " ütleb Tamara . " Lähme ringi . " Asfaldist jookseb läbi värskelt kaevatud kraav , mille põhjas on traadirull ja paar presentkindaid . Keegi , kes oli , oli . Keegi , kes tegi , tegi . Keegi , kes teadis , teadis . Nüüd enam pole . Tükk kõnniteed on puudu . Purret pole . Ainult redel , aga see viib kraavi põhja , välja enam ei tule . Nii juhtub kõigiga , kes sinna minna julgevad , neist ei jää järel rohkem kui kindapaar . Oksana raputab tüki varrukast välja . Tükk kukub teesse ning nad võivad jälle minna . Otse , kõrvale kaldumata . Arglikult , kuid kindlalt võtab Oksana Tamaral käe alt kinni . Enne ta seda teha ei saanud – tüki pärast . Nüüd tükki pole . Oksana lonkab , tal on üks jalg sündimisest saati lühem kui teine . Natuke ka kõver . Ka Tamara hakkab õige pea lonkama . Ta ise ei saa sellest aru . Ta ei märka seda . <arv> . " Batša ! " hüüdis seersant Ivan Gorelov . Kuid seersant polnud ühe-sõna mees . Tal oli neid rohkem . Ta korjas neid puhastusretkedelt . Teised sellised polnud . Olime ühe-sõna mehed , andetud ja rumalad . Nii ta meile ütles – lollpead , persevestid , sitajunnid – , aga ta käskis meelde jätta selle ühe sõna , ilma selleta ei saa te siin hakkama , ilma selleta läheb teil süda haledaks . Kui kõrvad on vardas ja sõna suus , siis nii kergesti ei lähe . " Koer ! " " Koer " oli teine sõna , mida seersant teadis . Ta oli selle leidnud savihurtsiku seinalt kõrbekišlakis , kust kellelgi polnud lootust elusana pääseda . Surid ka need , kes jäid ellu , need kõige rohkem . Sõnad ammutasid surmast jõudu . Batša tähendas poisikest , seda pidi kasutama igaühe kohta , olgu ta siis mees või naine . Või siis koer , nagu seersant lasku kitsehabemega batša-vanamehe jalgadesse suunates hüüdis . Kuid too , selle asemel , et liikumatult paigale tarduda ( selleks olid võimelised ainult väga vanad batšad ) , lasi ennast neljakäpakile ja hakkas haukuma . Batša oli vana , kuid mitte nii vana , et rahulikult surra . Ta tahtis veel elada . " Näed , aru sai , " ütles Gorelov . " Mis teha , kui inimene on andekas . " Inimese all mõtles ta iseennast . Ta oli sõtta tulnud Moskva kirjandusinstituudist , tema erialaks oli vene klassikaline kirjandus , Tolstoi ja Dostojevski , kuid teda huvitasid veel iraani keelerühma keeled . Nüüd oli tal võimalus oma kaasasündinud keeleannet kasutada . " Ta arvab , et see päästab ta . " Olime kahekesi . Mina tahtsin batšale kohe lõpu peale teha , mul oli tast hale , aga Gorelov ütles : " Oota . Kas sina tead mõnd looma või lindu ? " Mul tuli mõte , et kui ma lihtsalt niisama batšale midagi karjun , midagi , mis midagi ei tähenda , siis saan ma ta kiiremini teise ilma koristada , ma eriti ei salli , kui surm ja tsirkus käivad koos , kuigi ma tean , et tsirkuses on rohkem piitsa kui präänikut . Oleks ma nii teinud , poleks seda olnud , mis oli . Mul oli Eestist meelde jäänud mõni sõna . Ja asi : isale ei meeldinud lapsed , eriti väikesed . Kuid laste vastu ei aidanud miski , kui ema ära suri , oli neid kokku seitseteist , pärast mind ja Svetat ( ja kaht surnult sündinut ) , tuli veel kolmteist . Ema suri kuuekümne kuueselt vähki , kuus aastat pärast viimast tativasikat , aga kui arst ütles , kus vähk oli – emakas – , sain ma aru , et olin oma ema tapnud . Isa suri varem – ise ; tal oli viinatõbi . Olin oma ema mõrtsukas ja mulle tuli kohe meelde , kuidas ma lõin emale ukse peal põlvega kõhtu ja olin väga kuri tema peale , et ta mu nii põneva mängu pealt , mida me Svetaga mängisime , ära kutsus . " Siga ! " " Mis sõna see selline on ? " imestab Ivan . Ta pöörab ennast küljega minu poole ja ma näen , kuidas temaga koos tuleb ka toru . Vaatan sinna sisse , nagu oleks see Ivani kolmas silm , aga ma ei näe midagi , silm on tühi . Torus on tolm , kuum raud tõmbab tolmu ligi . Kuid mind ta ei lase , mina pole batša isegi siis , kui ma nende poole peaksin üle jooksma või nende kaitseks välja astuma . Ma ei tee seda kunagi , ma soovin nende surma . Sveta on ka surnud , tal polnud õnne elada , polnud õnne isegi emaks saada , kuigi ta seda vääris . Last , kuid mitte lihtsalt last , vaid last , kes oskaks oma ema hoida . Svetat tahaksin ma enda kõrvale elusalt . Elama . Vendi on mul nagu kirjuid koeri või tarakane . Mõtlen , et järgmisena hüüangi " tarakan " , kuigi see pole päriselt eesti sõna , isa Vassili ( ta oli Saaremaalt ) ütles alati " prussakas " . Ta jäigi nii ütlema . Eestlane , kes tahtis kõigest hingest olla venelane . Ta olekski võinud selleks saada . Tal jäi puudu ühest – armastusest . Seetõttu oskas ta ainult vihata . See vihkamine on nüüd minus ja ma saan aru küll , kust see on tulnud või kellelt . Ega ometi sellelt batša-sealt , kes oma kärsa vastu kive on veriseks nühkinud ? Ei , loomulikult mitte . " Vaata , " ütlen Ivanile . " Seal . " Ivan vaatab ja tunneb ära – sõna . Mitte inimese . Inimene , batša-poisike on muutunud loomaks . Seda looma pole raske ära tunda . " Svinja . " Järgmisena ütlen kits ( mul läheb tarakan meelest ) , siis veel lehm , aga palju rohkem ma enam ei ütle , kuigi sõnu , eestikeelseid sõnu tean ma rohkem , ja mitte isalt , vaid mujalt , jumal teab , kust , sõnad jäävad külge nagu sitt , kui persepragu hästi ära ei pühi , neid tuleb igalt poolt , raadiost , õuelt , lasteaiast , koolist , bussist , trammist , meelde jäävad ainult mõned , aga võimalik ka et kõik , et kõik jääb meelde ja tuleb meelde , kui on mingi olukord või värk , mis pole üldse selle sõna moodi , mis sulle meelde jäi . Näiteks praegu , aga praegu ei tule midagi meelde , kuigi võiks.Võiks tulla ema ja see , kuidas me temaga triikisime ja suust vett purskasime . Aga ei tule . See värk on vist selline , et pole midagi . Et kõik , mida ütled , see ka on . Batša ei tunne sõnu ära , ta on see , kelleks ennast ise peab , kuid mõnikord langeb see kokku sellega , mida talle karjun . Hüüan veel ühe sõna . Batša viskab kõhuli maha ja hakkab vingerdama . Lähen lähedale , täkin batša tükkideks , tükid õmblen valangutega maa külge kinni . Ivan Gorelov vaatab mind aupaklikult . Ta tahaks väga teada , mis see oli , mis ma viimati ütlesin , aga ma ei ütle . Las mõtleb . Las kratsib kukalt . Välja nagunii ei kratsi : sõnaga koos tuleb ka aju . " Kõrv jääb sulle . " Ta lubab trofee mulle . Tegelikult ta kardab mind . Ma näen tema sisse . Seersandi sees kükitab väike poiss ja väriseb . Lõikan kõrva taskunoaga küljest . Vannun ropult . Nagu mõnd ränkrasket tööd tehes . Kõrvad on täpselt ühesugused . Kui üks kõrv teise peale panna , katab vasak kinni parema . Kõrvad on nagu käed . Nagu kokku pandud peopesad . Dziibi raadioantenn on nagu sašlõkivarras , sinna on torgatud trofeed : seitse ühesugust kõrva , seitse batšat . Süda on hea kõva . Nagu kivi . Laipu näeme juba kaugelt . Nad on tolmuga kaetud . Tuleme dziibist välja . See on kättemaks : kõrid on nii läbi lõigatud , et pead on kehast eraldi , mõni hoiab oma pead kaenlaaugus , mõnel on see pandud rinnale , ühel on pea jalgade vahel . Miks ainult ühel ? Kokku on laipu kümme , meiega kokku kaksteist . Laibad on pandud lugema : tapetud meeste rinnal on lahtine " Pravda . " Seda saab lugeda ka siis , kui pead ei ole . Ei julge pead liigutada . Oleme elu võlgu batšale . Kui ta meiega mänginud poleks – surmahirmust , olime mõne hetke eest mõelnud – , poleks meid enam elavate kirjas . Mäng , mida ma temaga olin mänginud , lastes tal olla see , kes ta polnud , oli mind teinud julmaks , kivistanud mu südame ning kalestanud hinge . Miks ma seda tegin ? Väga lihtsal põhjusel – mulle meeldis , meeldis tappa nagu neilegi , kes olid tapnud meie kaaslased . Ma vaatasin laipu õhukese tolmukorra all – Afganistanis on tolm surma märk , kes endalt tolmu pühkida ei jõua , on sama hea kui surnud . Nemad enam ei jõudnud . Ja meil polnud mõtet seda teha . Tegelikult olid nad ilusad . Kui Ivan mulle ütles , mida ta asjast arvab , ja ta arvas sama , sest teisiti mõelda polnud lihtsalt võimalik , ja küsis , mis mina asjast arvan , põiklesin ma ausast vastusest kõrvale ja ütlesin : " Ei , seltsimees seersant , sa pead mind selle eest tänama , et sa elus oled . Ainult mina tunnen mängu reegleid , ilma minuta oleksid sul sõnad otsa saanud , ainult mina tean sõnu , mis venitavad elu pikemaks , kui ta peaks olema . " <arv> . Seeme oli hapukas . Tiit võttis näpuotsa suust . Kuid see võis tulla ka sellest , mida Tiit oli söönud . Tiit valas vett kannust kaussi . Seep oli libe . Pese , seep , pese . Tiit vaatas endale peeglis otsa : mitte midagi , mitte midagi . Tiit läks vanaema juurde kööki . " Vanaema , kas sa mäletad , mis meil lõunaks oli ? " " Hapukapsad kartuliga . Õhtul , kui isa tuleb , saad veel . Sul kõht juba tühi ? " " Liha ka oli ? " " Oli , oli , kuidas muidu . Muidu oleks isa mu maha löönud . " Isa oli vaikne ja lahke , kuid mitte väikest kasvu , kuigi see sobinuks talle rohkem . Tiidu isa oli ligemale kaks meetrit pikk . Tal olid pikad kõhnad käed . Ka kaine oli ta enamuse ajast . Kuid vanaema rääkis nii , nagu oleks temagi isa kätt tunda saanud . Äkki oli see siis , kui Tiitu veel polnud ? Ja peale vanaema oli veel ka Tiidu ema ? Tiit ei teadnud , ei tahtnud ka küsida . Tiit teadis , miks isa teda peksab . Tiit oli oma ema surmas süüdi . Kui ta seda teada sai – hauakivilt , kus ema nime taga seisis tema sünnikuupäev – , hakkas ta halvaks . Ta oli kohe meelega halb , et isal oleks kergem teda nüpeldada . Ta tahtis , et isa poleks nii lahke ja hea – sellistel läheb elus raskeks . Et ta ei peaks oma muresid vanaemale kurtma . See pole loomulik , kui suur mees oma ema ees nutab . Mees peab olema iseseisev . Mees peab olema mees . Kuid selleks , et mees oleks mees , pidi Tiit olema laps . Rohkem laps , kui ta tegelikult oli . Täna oli isa sünnipäev . Ja Tiidu seemnel oli vintske tailiha , hapukapsa ja pruuniks tõmbunud koorikuga ahjukartulite maitse . Kui vanaks isa sai , Tiit ei teadnud ; tema jaoks jäi isa igaveseks lapseks . Ta ei saanud isegi nii vanaks kui Tiit : kaksteist . Nad mõlemad ootasid isa . Vanaema ootas tegelikult ka poega . Aga kui pojast on saanud isa , ei saa temast kunagi poega , ta jääb elu lõpuni isaks . Isaks ka ema jaoks . Kuigi on poeg . Tiit oli käsitöötunnis valmis meisterdanud puust joonlaua . Tiit oli ennegi isale selliseid kingitusi teinud ja isal oli neist hea meel . " Sinust saab ükskord suurem nokitseja kui mina , " ütles ta Tiidule . Isa oli tagasihoidlik , terve maja ja aia oli ta valmis nokitsenud . Ta lootis , et käbi ei kuku kännust kaugele ka siis , kui valib endale mõne muu eriala . Tiit polnud oma elu-unistusest või ka veendumusest ( suur unistus on sama mis veendumus ) isale rääkinud , kuid ta võis seda aimata . Isa polnud suur lugeja , ta läks alati rahutuks , kui nemad vanaemaga omavahel loetud lugudest või nähtud filmidest rääkisid ja tegi mujal tegemist – " nokitses " aias või garaazis . Tiit kahtles veidi , kas isa tahab , et temast saab keegi muu kui tema . Et isale lootust anda , voolis ta talle puust asju , haamri- ja kirvevarsi , peitli- ja viilipidemeid , naaskli- ja tornraua otsi , nüüd siis ka joonlaua . Joonlauda oli hea kerge teha . Tiit raius kuiva lepa küljest tüki ja voolis selle terava noaga parajaks . Tükk aega kahtles , mitmeks ta selle jagab . Lõpuks kirjutas musta tušiga algusese nulli ja lõppu nelikümmend . Sellest piisas , nagunii ei võtnud isa tema tehtud asju hiljem kasutusele . Lubas küll , aga ei võtnud . Võib olla unustas ? Tiit oli veel mõelnud , et kui ta väga palju numbreid teeb , joonlaua imepisikesteks osadeks jagab , ei jõua ta kunagi lõppu välja või peab siis teisel küljel miinussüsteemis jätkama . Mida aga miinustega mõõta ? Tiidu mõtlemine oli east ees . Parasjagu , mitte palju . Joonlaual oli kõige keskel väike nokats , sellest sai kinni võtta , kui tahtsid joonlauda uude kohta edasi tõsta . Nokatsi üle oli Tiit uhke , ta oli kartnud , et liim , millega ta samast puust nokatsi laua külge liimis , ei pea . Aga pidas ! Tiit ronis akna peale ootama . Aken polnud küll selles suunas , kust isa tuli , kuid isa samme võis kuulda juba kaugelt . Tiit oleks tahtnud , et sammud kostaksid kaugemalt – töökohast , kus isa õlised tunked tavalise riietuse vastu välja vahetas . Kuid kaugemalt kui keldrinurk ei kostnud isegi nende tulemine , kes tulles rohkem lärmi tegid . Kes tulid valjult – joostes . Palgapäeval tulid kõik hoovirahva mehed joostes . Jooksmine takistas kukkumast . Nii tormati üle ukseläve ja kukuti seal – kööki pliidi ette , esikusse riidenagi alla . See , kuhu kukuti , sõltus majast . Mõni maja oli nii ehitatud , et kust uksest ka sisse ei astunud , ikka olid esikus . Ja esikusse kukkuda oli ohutum , kuigi ka seal võis leiduda mõni kapinurk . Enamus siniseid plekke ja silmaaluseid muhke olid köögist , pliit oli alati valusam , pliidi ees oli ka raudasju , teravaid roope , plekist kühvleid , neist piisas ühe õnnetu joodikunäo üles äestamiseks täielikult . Palgapäeval ja sünnipäeval palju vahet polnud . Hirmus , kui need kokku langesid . Siis võis juhtuda , et ei tuldud enam isegi mitte joostes . Ei tuldud mitu kuud . Ja kui siis lõpuks lagedale ilmuti , olid jäljed näos juba kinni kasvanud , armidel korbad peal . Kuid sellest hoolimata eelistati ikkagi tulla , mitte jääda öö peale või mitmeks kuuks , justkui oleks kodusse kukkumine , esikusse , toa põrandale või pliidi ette plekile varisemine parem hingehaavadest , mida mujalt saadi . Seekord tuli ka isa joostes . Joostes ja vilistades . See oli juba kaugelt kosta . Kaugemalt kui keldrinurk . Tiidule tundus , et isa vilistab selle pärast , et jooksmine olleks kiirem ja kindlam . Kuid võis olla ka vastupidi ning isa vilistamise põhjus või lisaselgitus oli jooksmine . Tiit oli juba valmis isale joonlauaga vastu tormama , kuid vanaema ei lasknud . Ka tema oli isa kuulnud – köögiaknalt , sealt edasi tuli juba uks ja ukse taga oli köök . Tuletangid ja kühvli oli vanaema jõudnud ära panna ja viimase halu pliidisuust sisse lükata . Õnneks midagi hullu polnud . Ainult linki ei leidnud isa tükk aega ukse küljest üles ja vanaema ei hakanud ennast sellega alandama , et teeb ukse isale lahti . Niigi oli ta pliidiesise lagedaks teinud , sellest oli küll . Isa haises nagu tõhk . Muidu ta purjus nagu polnudki . Ainult see lõhn – nii vänge , et isale lähemale astudes võinuks seda maitsta . Ja käed . Käed olid jalgadest tugevamad – tulnuks ta koju kätel , poleks tal pruukinud joosta . Kuid sellest hoolimata olid isa liigutused nurgelised ja ei tabanud asju , mida ta võtta tahtis . Kui ta oma käe lauale pani , nägi Tiit , et isa sõrmenukid on verised . Isa istus . " Inimene või asi ... Ütlesin ennast temast lahti . " See , keda isa inimeseks või asjaks kutsus , oli Eeduard ehk Eedi . Tiidule ta meeldis , kuid nüüd , kui isa ennast temast põhimõtte või põhimõtete pärast ( kui oletada , et ka Eedil olid põhimõtted ) lahti oli öelnud , polnud ka Tiidul muud teha , kui Eedile kriips peale tõmmata . Nii oli isa ennast juba pooltest töökaaslastest lahti öelnud . Ta võis seda teha , sest töötas ekskavaatorijuhina , ekskavaatorijuht aga ei vajanud töö juures teiste abi . Ekskavaatorijuht oli üksi , teda austasid isegi autojuhid , kes samuti pikki tunde oma kabiinis veetma pidid . Kuid nemad said tee pealt kedagi peale võtta , kui kiiret polnud . Nii mõnigi neist oli endale sel moel elukaaslase leidnud . Tiidul oli selle üle hea meel , muidu oleks neil jälle ema olnud . Kes pole õige ema . Mitte enne , kui sünnib laps , kes kindlasti hakkab lõhnama paremini kui Tiit – piima ja mee järele . Selle peale mõtlemine tegi tuju halvaks . " Sünnipäeva ka peame ? " Tiidule tundus , et see oli täpselt sama lause , millega isa pärast töö lõppu Eedit ja teisi autojuhte ja mehaanikuid kõnetas . Ta otsustas vastata , nagu oleks ta täiskasvanu . Nagu oleks ta Eedi , kes veel ei tea , et varsti on nad isaga surmavaenlased , kes elu lõpuni tere ei ütle ja teineteist tundma ei tee , kuigi töötavad ühes asutuses , teedevalitsuses . " Piam ikk , kuiss mudu . " Too kahe essiga kuiss oli Tiidule kõrva jäänud , nii ütles Eedi . Eedi tegi kõik sõnad lühemaks , kui nad olid , temast polnud mõnikord kerge aru saada . Oli , nagu oleks tal keel krussis . Tul sii tii . Mida pidi see tähendama ? Tule siia , Tiit , miskit keerulist siin polnud , kui korra kuulma hakkasid , oli kõik lihtne . Tiit kordas nüüd Eedit , kuid isa ei tundnud seda ära , kuigi Tiit veidi pelgas , et tunneb . Tiit mõtles pingsalt , mida ta peaks tegema , et ta ka täna õhtul saaks tunda isa kätt . Sünnipäeval polnud see lihtne . Sünnipäevadel antakse vanad patud andeks , uusi juurde ei tehta . " Aitäh , sellega hakka või kohe jooni tõmbama ! " Niipea , kui isa jooni mainis , läks hais tugevamaks . See tuli sellest , et üks joon , see , mida tõmmata , oli sama mis teine joon , millega juua . Selle sõnaga , see tähendab . Vahepeal olid lõhnad ära kadunud . Isa silus pöidlaga hajameelselt joonlaua servi . Kuid see , mis ta käega tegi , ei peegeldunud näos . Nägu oli tuim ja tige . Näos oli Eedi ja see , millest tema ei taganenud . Eedi arvas , et selle korra ajal on võimalik elada , isa oli kategooriliselt selle vastu . Tiidul oli nüüd uus isa , sellist vihapunni polnud ta varem kunagi näinud . Kuid ka see tahtis ju isa olla . Tiit otsustas selle ära kasutada . " Mis meil siis sünnipäevaks süüa on , memm ? " Kui isa vanaemale memm ütles , mõtles ta ema . Kuid oma ema , mitte Tiidu ema . " Hapukapsaid ... " Tiidule tundus , et vanaema tahab veel midagi öelda . Midagi , mis pole ei kapsad ega kartulid . Midagi , mis oli see , kuidas nad isa koju ootasid ja isa lõpuks tuligi , tuli nagu orkester , samm sassis , vile suus . Enne kui vanaema midagi öelda sai , lõikas Tiit – " Kapsad on halvad . " " Hapud ? " " Ei , halvad . " " Vanaema , tule siia , poiss ... " Kuid seegi kord napsas Tiit ütlemise endale . Ütles : " Vanaema on ka halb . Ta on sitt . " Tiit pani silmad kinni . Ta nägi , kuidas üks väike poiss hakkab sündima . Poiss oli Tiit . Ta tuli emast välja nagu merest – ettevaatlikult . Kuid kui merest välja tulles kardeti iseenda pärast – jalatallad võis teravate kivide peal ära kriimustada , varba vastu mõnd suuremat kivi ära lüüa – , siis Tiit kartis mere pärast . Meri võis haiget saada , meri võis ära kuivada , merest võis saada Surnumeri . Tiit mõtles ennast merre tagasi , kuigi oli juba poolest saati väljas . Jäid veel jalad . Aeglaselt tõmbas ta neid , õlgade ja ülakehaga kaasa aidates tihkes veemassis endale järele . Veel oli ta meri ja meres . See oli hea . Siis tõstis ta ühe jala veest välja ja jäi teisel jalal seisma . Ta oli nagu kurg . Päike paistis selja tagant . Tiidul tekkis tahtmine ennast soojuse ja valguse najale nõjatada . Kukkumisnõksatus äratas , Tiit tegi silmad lahti ning kuulis , kuidas üks hääl temaga räägib . Hääl tuli merest , selja tagant , kuhu Tiit vaadata ei mallanud . See hääl oli meri , see oli ema . " Vaene laps , mida oled sa teinud , et sind nii nuheldakse ? Pole sa ju veel õieti ilmalegi tulnud ? Kes see selline on , kes sulle lööke jagab ? " Tiit vastas : " See , kes mind lööb , lööb ja õiglaselt karistab , on minu lihane isa . Ära muretse , ema ! " Hääl ei jäänud rahule : " Mille eest kannad karistust , poeg ? Miks arvad end neid lööke väärivat ? " Tiit vastas : " Ma olen su kord juba tapnud , ema . Löögid tuletavad mulle meelde , et sa teisel korral ellu jääksid . Kolmandat ei pruugi enam tulla . " Nii algas Tiidu elus ajastu , kus kõigil küsimustel polnudki võib olla vastuseid . <arv> . Tamaral pole unistusi . Kuid kuuldes oma mõtet ( ta oli mõelnud , et tal pole unistusi ) , taipas ta kohe , et see pole võimalik . Ilma unistusteta olla ei saanud . Kohe mõtles ta endale välja unistused ning sellega koos ka iseloomu . Tamaral oli ovaalne nägu , suured pruunid silmad ja kitsad õlad , mis vanemaks saades vajusid ettepoole longu . See oli tema esimene soov – et õlgadega nii ei juhtuks , et nad jääksid võimalikult kauaks ajaks selliseks , nagu nad praegu olid . Tamara ei julenud ennast lõpuni väljendada , mõistagi oli ta mõelnud " mitte kunagi " , kuid reaalsustaju oli vahele astunud ning takistanud tal ütlemast seda , mida tema hing igatses – absoluuti ! Ta ütles " võimalikult kauaks " , kuid see oli nagu patustanud nunnal ( kellega Tamara tänu oma näoovaalile ka mõneti sarnanes ) , kes teab , et see , kellega ta räägib , kellega ööl ja päeval lakkamatult suhtleb , on temast targem – Jumal , looja . Tamara oli ilus , kuid see polnud sedasorti ilu , mida enam millegagi täiendada polnud . Tamara ilule tegid liiga tema mõtted . Tamara oli ilus mitte peegli ees ja kodus , vaid siis , kui ta juhtus olema kodust kaugel . Tamara ilu sõltus vahemaast . Seetõttu üritas ta juba kooli ajal viibida võimalikult vähe kodus . Ta sai selle eest karistada , kuid sellest polnud kasu – ilu ei tulnud lähemale , vaid kaugenes veelgi.Tamara ei leidnud seda enam üles isegi mereäärsetelt pargipinkidelt , kus ta ennast vanematel meestel suudelda lasi . Omavanustesse poistesse polnud tal usku , need lobisesid kõik välja . Vahel sõitis Tamara bussiga Tartu . Mida kaugemale kodust ta jõudis , seda ilmsemaks tema ilu sai . Tamara vastas pilkudele oma kehaga . Tamaral olid kitsad puusad . Tamara rinnad olid nagu täispuhutud põsed . Kui Tamara Tartusse jõudis , oli tal see , kes ta tegelikult oli – inetu pardipoeg –meelest läinud . Tal ei tulnud meelde , et tal on Pärnus ema ja isa . Ka Tamara emal ja isal pole unistusi . Isal on aed ja emal on selles aias lilled . Kõik , mis emal on , asub isas . Ema kasvatab roose , aga ei tea nende nimesid . Teab , kuid ajab segi ja tütrel on ema üle piinlik , kui ta kõige tavalisemat kibuvitsa mõnele oma sõbrannale näidates sellele mõne uhke roosisordi nime annab . Tamara räägib oma vanematest ise . See on usaldusväärne informatsioon . Tamara ema polnud tütre vastu ükskõikne . Kuid selleks , et tütar teda armastaks , oli ta liiga otsekohene . Tamarale on meelde jäänud , kuidas ema talle ütles : " Sa mu õnnetu ! " Kuid selle asemel , et selgitada , miks Tamara on õnnetu , kas ta on õnnetu nagu kõik lapsed , kelle seisund täiskasvanutega võrreldes pole ka kõige parematel juhtudel kunagi kiita , piirdus ema " õnnetuga " . " Sa mu pardipoeg ! " Seda öeldes jättis ema välja ühe sõna , mille Tamara muinasjutust üles leidis . Selles polnud midagi imelikku , et ema Tamarat inetuks pidas . Ta ise oli ilus . Ta oli imeilus . Ta oli see , kellena Tamara ennast Tartu jõudes tundis . Tamaral oli ema keha ja isa hing . Tamara isa hing oli nagu meri – lõputu , mõtlik , kohisev . Isegi ema ei saanud isast õieti aru . Ta ei häbenenud seda ka tunnistamast . Iga kord , kui isa oma suu paotas , ütles ema : " Ah , ma ei mõista sind ! " Isa pani seejärel suu kinni . Mõnikord vaikis ta nädalate kaupa . Tundus , et ta ei hinga . Mõne raskema töö juures läksid kitsad veidi sinakad huuled korraks lahti . Pfuh , pfuh , ütles isa . Tamaral oli hea meel , kui ta seda kuulis . Tamaral olid peened kombed . Ta kergitas kulme ( ja pani samal ajal sigareti suhu ) . Ta naeratas saladuslikult ( ja sirutas lõua ette ) . Ta kõrvaldas tubakapuru alumiselt huulelt . Ta pilgutas silmi – suits oli lau alla läinud . Tamaral pole meest . Kuid kuuldes oma mõtet ( ta oli mõelnud , et tal pole meest ) , taipas ta , et kauaks see nii ei saa jääda . Kohe mõtles ta endale mehe . See mees oli Tiit . Tiit oli ta klassikaaslane . Kuigi Tiit istus otse tema ees , polnud Tamara teda varem tähele pannud . Tamara märkas paremini neid asju , mis olid temast kaugel . Klassi ees oleks ta Tiitu kindlasti märganud . Kuid alati , kui Tiit klassi ees vastamas käis , polnud Tamarat kohal . Ta oli kas haige või Tartus . Kooliaastate jooksul ei juhtunud kordagi , et Tiit temast oleks kaugenenud . Kuigi Tamara valis endale igas klassis uue koha ( ja uue pinginaabri ) , juhtus alati nii , et klassi kõige targem poiss , Tiit , istus tema ees . Tiit oli tõesti tark . Ta teadis kõike . Kuid eriti tark oli Tiit kirjanduses . Tema kirjandeid loeti klassi ees ette . Tamarale need meeldisid . Ühes kirjandis kirjutas Tiit nii , nagu oleks ta tüdruk . Selles kirjandis olid kirjas kõik Tamara mõtted . Sellepärast oli ka loomulik , et Tamara Tiitu ei näinud – kirjandid , eriti aga too viimane , kustutas sellegi osa Tamara nägemisest , millega ta Tiitu võinuks hetkekski hoomata . Istunuks Tamara keskmise rea esimese pingis , olnuks õpetaja Tiit . Õpetajaid aga polnud kunagi ainult üks . Kui esimene klass välja arvata ( kuid see polnud mingi klass ) , oli õpetajaid alati rohkem . Ka see on üks mõeldav põhjus , miks Tamara jaoks oli Tiit jäänud tühjaks kohaks . Või seljaks , millel polnud nägu . Seljast võinuks saada nägu , kui Tiidul olnuks tagumiste ( igas mõttes ) käest midagi küsida . Aga ei olnud – mitte kordagi ei tundnud Tiit selle järele vajadust . Ja teeselda – teadmiste puudust – ta ei osanud . Tiit oli ka aus . See võis tulla sellest , et ta oli tark . Ausus ja tarkus võisid ka vennad olla . Isegi kaksikud . Kuid isegi nende jaoks polnud Tamaral silmi . Ja neil tema jaoks . Kuid neid polnud . Oli Mati . Tiidu pinginaaber Mati teadis , millest see tuleb , et Tiit kõike nii hästi teab ja oskab – isegi kehalises kasvatuses ja käsitöös ( mida andis sama õpetaja : Veltveebel ) olid Tiidul ainult viied . " Ta armastab oma ema . Ta käib koolis ema pärast , muidu oleks ta juba professor . " Kuid seda ei uskunud keegi , Tiidul ema ju polnud . Tiidu ema suri siis , kui Tiit sündis , nad käisid klassiga surnuaial kontrollimas , kui Mati seda ütles . Kõik oli nii , nagu nad juba teadsid – Mati ei saanud armastada ema , kes oli kaksteist aastat surnud . Kivile oli kirjutatud aasta . Tegelikult oli see nende kõikide aasta , sellel aastal oli enamus neist ilmale tulnud . Kes ei olnud , see surnuaiale ei tulnud – Mati . Kuid ka pärast külaskäiku kalmistule ei hakanud Tamara Tiitu nägema . Mati ajas oma jonni : " Ta käib hindeid emale näitamas . Sõidab jalgrattaga kohale , istub pingile , võtab kotist päeviku . " Tere , ema . See olen mina , Tiit , mul läheb hästi . Isa ja vanaema saadavad tervitusi . Kindlasti tahad sa teada , kuidas mul koolis läheb . " Kuid keegi ei usu Matit , kuigi ta ütleb , et on oma silmaga pealt näinud , kuidas Tiit emale hinded ette loeb . Kuid tõestuseks pole tal midagi muud ette näidata kui kaks murumätta tükki , kuhu maha pandud ratta pedaal ja lenkstang on teinud augud . Kes seda usuks ? Igal juhul mitte Tamara . Kahe mõtte , ilu ja mehe vahele jääb kaheksa aastat . Tamara on jälle Tartus . Põhjus , miks ta regulaarselt Tartus käib , on endine . Kuni ema ja isa elavad , ei tunne ta ennast oma kodulinnas hästi . Tundmaks ennast endana ( soovideküllasena ) , peab ta sõitma kodust nii kaugele kui vähegi võimalik . On ka Tartust kaugemaid paiku , kuid need ( näiteks Mõisaküla ) pole nii kultuursed , seal pole kellelegi oma peeneid kombeid näidata . Seal ei tunneks Tamara ennast endana – emana . Ilusana . Ka Tartus pole õigeid kohti just varrukast võtta . ( On ainult üks inimene , kes seda teha oskaks – õigeid kohti ja varrukast – , kuid teda Tamara veel ei tunne . ) Kohad ajavad närvi . Kui valesse kohta juhtud . Kohas ei tohi olla midagi , mis meenutaks kodu – pärnad . Õnneks Tartu kesklinnas neid pole . Rohkem vahtrad ja tammed ja paplid . Ainuke koht , mis nõudmistele vähegi vastab , on vana " Werner . " Tamara ei tea , milline nägi välja noor " Werner " , kuid loogiline on arvata , et vanem . On aasta <arv>. Aasta on <arv>. Aeg on suvi . On suvi , suve aeg . Tamara istub " Werneri " kohvikus ja loeb lehte . Seal on juttu indiaanlastest . Tamara loeb : INDIAANLASED EESTIS Jõgi , mis jooksis tema maale , tõi elu . Ent valge mees ehitas jõele tammid ja nüüd on jõgi kuiv . " Minu rahvast kutsutakse Jõe Rahvaks , ehkki ümberringi on kõrb , " lausub Arizona reservaadis elav Dallas DeLowe - ja ohkab raskelt . See on artikli algus . Tamara loeb ainult algust ja lõppu . " Ära vaata talle mõjuva põhjuseta silma , " teeb indiaanlased Eestisse kutsunud laulja Tarmo Urb mulle märkuse . " Ainult agressiivne domineeriv olend käitub nõnda . Metsas on samamoodi - kui loomale otsa vaatad , siis ta ründab . Kui ei vaata , siis ta teab , et olete lihtsalt kaks kulgejat , olude sunnil peate üht ruumi jagama . " Milline tuleb järgmine sajand , küsin Dallaselt . " No see on alles küsimus ! " laksab ta käega vastu põlve . " No on alles küsimus ! " Ma ei saagi aru , kas küsimus on tark või loll . Dallas kiigutab end aeglaselt edasi-tagasi . Ta on silmanähtavalt elavnenud . " Võib tulla raske aeg , " lausub ta tõsiselt . " Aeg on keeruline mõiste . Me muudkui räägime , et aeg ja aeg , tegelikult on aeg ümmargune . Ta ei seisatu kunagi , vaid käib kogu aeg ringi . " Dallas rüüpab tassist jahtunud kohvi . Lusikas on tassis püsti . " Loodan , et uus sajand toob inimesed kokku , " jätkab ta kaugusse piieldes . " Igas mõttes . Tulevad katastroofid , aga need on iseenesest head - me teeme tüki hüpet edasi . Mis on aeg ? See on lihtsalt üks uus aasta peale Kristust , ei tule siin mingit suurt muutust . Kui sa saad <arv> , siis sa ei ole ju järgmisel päeval kuidagi teistsugune , prauhti täiskasvanud . Sama on aastaga <arv>. Ta tuleb vaikselt ja on . " Dallas paneb tassi otsustavalt käest . Ta on lõpetanud . Aga siiski , mis on maailma lõpp ? " Seda pole olemas , " vastab Dallas liikumatult istudes . Ta ei taha enam rääkida . " Isegi kui tuleb maailma lõpp , millest nii palju räägitakse , siis on see seisund , kus meid enam ei ole . See ei tähenda kõige lõppu , maailm jätkab mingil muul kujul , aga meie ei tea seda , sest meid pole . " Tamara lõpetab lugemise : ta tunneb Dallast , ta ise on selle artkli kirjutanud : Tamara Tuvi . Ta paneb lehe käest . Tema ees on Selg . Seljal on kukal ja kael , nende järgi võib öelda , et Selg loeb – teda ? ! Ka Selg on jõudnud Lõppu . Nüüd on Aeg alustada . Tamara limpsab keelega alumist huult . Keelele jääb tubakapuru . Tamara võtab näpuotsaga puru keelelt , näpuotsa pühib pisikesse pitsilisse taskurätti . Taskurätt pole taskus , vaid pluusikäises . Juuksekarv on laubale vajunud , Tamara lükkab selle kõrva taha . Tamaral on ilusad väikesed kõrvad ja kõrge laup . Laup on nagu peegel , sealt paistavad vastu kohviku laevalgustid ja see , kuidas ta laua tagant püsti tõuseb . Minnes kohendab Tamara mantli hõlmu . Nägu pole päris võõras . Kui Tamara poleks ennast vahetult enne Selja ette jõudmist peeglist vaadanud , võinuks ta arvata , et see on tema enda nägu . Täpselt nii , nagu ta kunagi oli uskunud , et Tiidu mõtted on tema omad . " Kas tohib ? " " Loomulikult , olge lahked . " Tiidu ees oli konjakipits ja kohvitass . Ta loeb – raamatut , mida ta veel pole kirjutanud , kuid mis kunagi teeb ta kuulsaks . Võib-olla isegi surematuks . Kümneks aastaks , sellest piisab , rohkem pole vaja . Kümme aastat kingitud elu . Tiit annaks nad emale . Ja isale . Kummalegi viis . Viis ja viis . Kuid ikkagi elaks isa emast kauem . Isal on täna sünnipäev . Tiit ei tunne Tamarat ära . Ta pole teda kunagi näinud . Selja taha ei näe . Kui ennast ei pööra . Kuid seda Tiit teha ei tahtnud . Ta ei taha näha seda , mis on . Pole kunagi tahtnud . " Kas teie olete see , keda ma pole näinud ? " " Ja mina teid . " " Siis oleme ju tuttavad ? " " Loomulikult . Mina olen Tamara . " " Mina olen Tiit . " Kui imelik võib olla elu . Tiit ja Tamara hakkavad rääkima asjadest , mida pole justkui olnud ( kui üks on seljaga , teine näoga ) , kuid ometi on . Ühised mälestused on ka siis , kui üks on olnud seljaga , teine näoga , ning ümberringi pole olnud peegleid , ei ainsatki klaasitükki , kust paistab ka ilma vaatamiseta . Kui imelik võib olla elu . Kõike , millest nad räägivad , on topelt . Neil , kel pole iseendid ja üksteist , on kõik ühine . Kõik jutud , mida nad on lapsena lugenud , on loetud kaks korda . Ja kui Tiit on mõne loo või muinasjutu või hiljem ka romaani lugenud läbi veel teist korda , siis on täpselt sama teinud ka Tamara . Südame värisedes tunneb Tamara , et Tiit on tema teejuht , ning ta ise on Tiidu raamat , tema veel kirjutamata sõnade kaja . " Täna on mu isa sünnipäev , " ütleb Tiit . " Palju õnne . " " Mulle ? " " Isale . " " Teda enam pole , aga alati , kui minuga midagi juhtub , juhtub see siis . Vahel jääb isegi kestma . Lõpuni välja . " " Õnne on ikka vaja . Kulub ära koolnulegi . " " Õige . " Tiit räägib Tamarale oma esimesest Ajast . See aeg – puhas aeg – algas siis , kui ta loobus Lutist . Kinkis selle isale . Isa peitis selle ära , kuid pole võimatu , et isa käis ise seda salaja imemas . Tiidul on selle kohta kaudseid tõendeid . Kaudsed tõendid pole halvemad kui otsesed . Mõnikord isegi paremad – juhul kui tegu inimestega . Kui miski algab , siis alati . Kõik algused Tiidu elus on kingid . Isale . Sünnipäevaks . Tol õhtul sõidavad nad koos koju . Tiit elab Tartus , kuid tema kodu on Pärnu . Pärnu on ka Tamara kodu . Neil mõlemad on kodudega raskusi : Tiidul pole enam kedagi , Tamaral on ema ja isa , kuid raske on ikka . " Raske " asemel ütleb Tamara ühe ja võrdlemisi pika lause : " Ma olen masina rihmade vahel tehtud . " See , millest Tiit puudust tunneb , on Tamaral olemas . See seob need kokku : kompleksiks , puntraks . Neist saab paar . Kuid enne käivad nad kodumeres ujumas . On soe suveõhtu . Maailma lõppu pole . Ka uut sajandit pole . Kuid nemad on koos . Kusagilt kaugelt jälgib neid indiaanipealik Dallas . Ta joob kohvi , lusikas on tassis püsti . Kas saab midagi nii öelda , et see midagi muud ei tähenda ? Lusikas on tassis püsti ? Kahtlus jääb : kas ei tähenda see seda , et Dallas on harimatu , tal on küll hea süda , aga ta ei tea , kuidas Euroopas ( Eestis , Tallinnas ) kohvi juuakse ? Meri kannab Tiitu maale , Tamarat aga uhub eemale . Tiit on isa . Isase suund on sisse , sündimisse . Tamara on ema . Emase suund on välja , surematusse . Sel ööl sünnib neil laps . <arv> . Oksanat loomapuuride ees armastades , püüdis Grigori Vassiljevitš saada inimeseks . See polnud kerge . Iga loom oli eelkõige indiviid , mitte tüpifitseeritud liigiesindaja . Ka erinesid loomad ja nende perioodiline , kuid lühiajaline kontakt , kiretu kirg ( juhul , kui polnud tegemist hälvega ) liikide kaupa . Eesmärgi saavutamiseks tuli läbi proovida kõik võimalused , neid aga polnud loomaaias sugugi vähe . Grigori Vassiljevitš armastas nagu loom , kuid ta armastas ka loomi . Need kaks ei sobinud omavahel hästi kokku . Looma-armastus välistas loomamoodi ( või sellele liglähedase ) armastuse . Kuidas ta ka ei proovinud , tulemus oli sama : uus suhe , uus ja meeleheitlik katse leida ennast sealt , kust ta iseenda jaoks juba ammu kaotsi oli läinud . Ka Oksana armastas loomi . Kuid Oksana ei üritanud enda juures midagi muuta . Tema unistus saada selleks , kes ta oli , säilis tema hinges täpselt samal kujul ka armastades . Või kui täpsem olla , siis koopuleerudes kogu tolle hiiglasliku ning suures ja olulises osas ka fantasmagoorilise loomaaiaga Grigori Vassiljevitši peas . Armastus ei pakkunud Oksanale vähimatki huvi , ta ei tundnud sellest ka mingit naudingut . See , mis loomade juures oli vaevumärgatav – suguaktijärgne põgus huvi – , oli Oksanale võõras . Oksana eesmärgiks ( mis pidi täitma tema elu-unistuse ) oli laps . Ta oli kindel , et ta selle ka saavutab . Saavutab mõlemad , eesmärgi ja unistuse , ühel ajal. Sellepärast ei kiirustanud ta ei ühe ega teisega . Ta lasi ajal minna – joosta . Ise sörkis tasahilju järele . Aeg oli aeglasem kui tema . Armastuse ajal tundis Oksana igavust . Pealegi armastas Grigori Vassiljevitš vaikides . Seda , kes ta parajasti on , võis välja lugeda tema kehast . Kuid kergem oli lugeda puuri külge riputatud silti või vahtida tõtt tara taha ilmunud hüääniga , kelle käpast Oksana hiljuti okka oli välja tõmmanud ; või šimpansiga , keda kutsuti kadunud õe Kaaliumi auks Kaltsiumiks . Kaltsium oli üksi jäänud alles hiljuti ning Oksanal oli tema ees veidi piinlik , oli ju temal Grigori Vassiljevitš , keda tema , Oksana , kindlasti vähem vääris kui Kaltsium Kaaliumit . Ühel hommikul leiti ta surnuna . Ta võis veel eluski olla , aga Kaltsium ei lasknud kedagi ligi , hoidis surnud või sureva õe kätt , puuris aga valitses hauavaikus . See tähendas , et surm on kohal , seda tundsid loomad , sellest said mõnikord aru ka inimesed . Pärast õe surma loobus Kaltsium söögist , jäi kõhnaks , tõmbus puuri nurka ja lasi teistel ahvidel ennast kiusata . Oksana püüdis teda igati aidata , kratsis teda kukla tagant , puhus karvadesse , lõi ahvi justkui kõva tööga paljaks kulunud roosasid kämblaid kokku , kuid Kaltsium ei võtnud vedu , tema silmad olid tühjad . Oksana rääkis temaga , noomis , tõi näiteid enda ja oma tuttavate elust – kõigil on raske , aga elama ju peab , midagi pole parata – , kuid abi sellest polnud . Siis tuli Oksanale hea mõte . Ta rääkis sellest Grigori Vassiljevitšile . Grigori Vassiljevitšil polnud selle vastu midagi , ta oli ka ise sellest mõelnud . Kaltsium suhtus Oksana ja Grigori Vassiljevitši armastusse praktilise kaasaelamisega . See oli ainuke kord , kui Oksana ei tundnud ennast pungil täis riidekapina , kuhu püütakse toppida veel üht kasukat . Lindudega olid asjad teistmoodi . Neid oli raske omavahel eristada . Siltidest polnud ilma eelteadmisteta kasu : ühe liigi linnud hoidsid küll kokku , kuid sarnaseid liike oli palju , mõne liigi isane oli nagu teise liigi emane ja vastupidi . Linnud said omavahel paremini läbi kui loomad ( ahvid on igal pool erand ) , Oksana oli oma silmaga näinud , kuidas pika nokaga kurg pelikani suust kala võtab , ilmselt ootas jalalt jalale kõikuv suur ja kohmakas lind väledalt kurelt edasipidi mingit vastutasu või teenet . Millist , seda ei saa Oksana võib olla kunagi teadma , kuid see ei tähenda , et seda ei ole – head tegu . Teo kohta ei teadnud Oksana öelda , kuid konnad maitsesid pelikanidele ülihästi . Polnud ka võimatu , et kunagi sünnib olend , kelles on ühendatud pelikani väärikus ja kure taiplikkus . Sama võis – pidi ! – sündima ka Oksana ja Grigori Vassiljevitši järeltulijaga . Kuid selleks pidi tegema nii , et Grigori Vassiljevitš armastaks Oksanat nagu inimene . Kasvõi kordki . <arv> . Pilvitu tähistaevas ja lõõmav päike on paabulinnud . Sügavsinine taevalaotus , kus küütleb tuhat säravat silma , ning kõikides vikerkaarevärvides küllastunud päike on nagu paabulind koos tema silm-sabasulgede hiilgusega . Kui aga tuhandekiirelise päikesega taevast katavad pilved või kui teda looritavad sügisudud , on taevas jälle nagu paabulind , kes nagu kõik sulislinnud pimedal aastaajal laseb oma hiilgaval rüül langeda ning muutub üksluiseks ja igavaks ; end paabulinnusulgedega ehtinud vares laulab koos teiste varestega talle matuselaulu . Suveks pole paabulinnule jäänud muud kui tema luust ja lihast läbi lõikav kile karje , mis on küllalt sarnane varese kraaksumisega . Paabulinnu kohta tavatsetakse öelda , et tal on ingli tiivad , saatana hääl ja varga kõnnak . Oksanale paabulinnud ei meeldinud . Oksana arvates olid nad rumalad ja tuimad . Oksana küsis Tamaralt : ka Tamarale ei meeldinud paabulinnud . Oksana ei hakanud uurima , miks , selleks polnud põhjust , oli tõsisemaidki asju . Sõpru ei tohtinud liiga tihti omakasupüüdlikel eesmärkidel ära kasutada , niigi oli Oksanal Tamara ees veidi piinlik , tundus , et temal pole Oksana käest midagi küsida . Kuid Oksanal oli hea meel , et paabulinnud polnud Tamara maitse . See oli nagu muusika ja raamatutega – kui kahele inimesele meeldivad ühed ja samad muusika- ja muiduteosed ( nii kutsub Oksana raamatuid ) , siis võib arvata , et neist saavad sõbrad või vähemalt head tuttavad , kes alati võivad rasketel hetkedel teineteise peale loota . Oksanale pole raamatute lugemine kunagi meele järgi olnud , ta ei saa aru , kus räägib temaga autor , kus tegelased . Ta ei leia neid kohti üles . Mis ei tähenda , et neid ole . Oksana arvab , et on , ta on selles kindel , pigem on ta ise rumal . Iseenda vaimseks turgutamiseks , sisemise tasakaalu sälitamiseks , annab Oksana mõttes raamatutele sellise veidi üleoleva kõlaga nime . Kuid ta hoiab selle enda teada , ta ei räägi sellest isegi mitte Tamarale . Ka sellel on põhjus – Tamara on ise raamat , pole asju , mida ta ei tea või mille kohta ta arvamust või hinnangut anda ei oska . Tamara on Oksana teejuht . Sellepärast on Oksanal hea meel kuulda , et paabulinnud teda ükskõikseks jätavad . Paabulinnud ( põhiliselt Pavo cristatused , sekka ka kümmekond eksemplari värvikama krooniga ja suuremate kannustega Pavo muticust ) olid Oksana meelest nagu näitlejad , kes mängisid kogu aja kedagi teist . Nad polnud kunagi nad ise ning see , mida või keda nad mängisid , oli rängas ning tänu kirevale rüüle ka rõhutatud vastuolus sellega , kes nad tegelikult olid või olla tahtsid , kuid mitte kunagi välja ei näidanud . Oksana oli neid öösel luuramas käinud , kuid ei märganud midagi : paabu jäi paabuks ka magades . Grigori Vassiljevitši käest võis alati lisateavet hankida . Sabasulgede kohta oli Oksana küsinud : " Kas tõesti võib olla , et ilul on nii kõrge hind ? " Tõtt öelda polnud ta lootnud vastust saada – nii tobe oli küsimus – , kuid Grigori Vassiljevitš oskas arukalt vastata ka ebaadekvaatsetele küsimustele . Ja inimestele nagu Oksana . " Valikut teostavad paabulinnud mitte ilu põhjal . Sulgede värvikus ning tugevus on muidugi see , mis kohe silma paistab ( siinkohal Grigori Vassiljevitš köhatas ) . Kuid kui küsida , miks on sulg tugev , miks on ta nii kirjeldamatult kaunis ... Ma küsin sinu käest , Oksana , miks ? " Oksana ei teadnud öelda . Kuid tal oli hea meel , et oli julenud küsida . Julgust oli ta õppinud Grigorilt , tänu temale , tänu armastusele , oli Oksanal nüüd veel keegi , kes mõnikord vajas ka teda – Tamara . " Võiks ka küsida , milline sulg on nõrk ja kahvatu ? " " Haige . " " Õige , Oksana , sa vastasid küsimusele ise . Haige sule kandjal on parasiidid . Kui emaslind valiks mingi pikema perioodi vältel ainult neid isaseid – oletagem , et ta seda teeb – , siis sureksid paabulinnud varsti välja . See on looduslik valik . Selle avastajaks oli Charles Darwin . Me kõik oleme Darwini loomad . " Oksanale meeldis olla Darwini loom . Või lind . Sest siis armastas ta Grigori Vassiljevitši ja Grigori Vassiljevitš armastas teda . Küllap leidis ta tema juurest midagi , mis talle meeldis ja mida ta õigeks pidas . Õige oli kõik , mille kohta Grigori Vassiljevitš arvas , et see nii on . Kõik oli õige . Ka seekord ei kahelnud Oksana Grigori Vassiljevitši sõnades . Kuid elu oli keerukam – miks otsustasid mõned linnud jääda üksikuks ? Miks ei tahtnud kõik endale järglasi ? Oksana oli märganud , et mõned isas-linnud tegid ennast viletsamaks , kui nad tegelikult olid . Nad justkui tahtsid , et valitaks välja kõige õigem . Kõige tugevam , kõige ilusam . Nad loobusid võitluse ja vastupanuta , neile olid jäänud vaid kiledad karjed . Kuid karjed polnud kurvad . Need oli rõõmukarjed . Rõõm õnnest , mida tundis teine – lähedane , sugulane . Ka Oksana ise oleks nõnda karjunud , kui Tamara endale mehe ja lapse tagasi oleks saanud . Ning Tamara oleks ehk samamoodi vastu karjunud ja nad oleksid teineteist kuulnud . Kuid Tamara ei tahtnud oma meest tagasi – ta oli ta unustanud . Ei tahtnud ka uut – ta oli kõike kogenud , mida üks mees võib pakkuda . Ta oli seda Oksanalegi õpetanud . Ning Oksana oli õppust võtnud . Tamara ütles , et tal pole enam millestki unistada . Tegelikult polnud see tõsi . Polnud õige , nagu Grigori Vassiljevitš oleks öelnud . Õige oli see ( ja Oksana oli sellega päri ) , et Tamaral oli unistus , kuid ta ei teadnud , milline see võib olla . Oksana teadis : Tamara unistus oli nagu õhku riputatud punaste ja roheliste triipudega tiirlev vurrkann . Kõige paremini nägi unistust , kui silmad kõvasti kinni pigistasid , kuid vahel juhtus , et ta ilmus su ette ka avasilmi . Unistus oli paabulinnu loorina avanev sajasilmne saba , kuid ilma kahina ja kriiseteta – vaikuses . " Kas see on minu laps ? " küsis Grigori Vassiljevitš . Ta küsis nii alati , kui armastus läbi sai . Ning Oksana vastas alati ühtmoodi : " Jah , see on sinu laps ! " Pidas natuke vahet ning lisas – " armas . " Oksana meelest oli nii ilus öelda . Öelda nii , nagu poleks öeldud – vaikselt , vaikusega , vaikuses . Kuid samal ajal ikka öelda . Kumb kahest oli võimatum , kas " laps " või " armas " , ei teadnud Oksana isegi . Tegelikult polnud ju kummatki . Ei üht ega teist . Grigori Vassiljevitšil aga polnud kahtlust , kes on armas – tema , ise ! Kuid seekord ütles Oksana teisiti . " Ei , " ütles ta . " See pole sinu laps – ja ta näitas kätega , milline see laps on : ümmargune , punaste põskedega – see on minu laps ! " " Kuid isa , kes on isa ? " , küsis isa . " Vaata enda ümber ! " " Need on ju ainult linnud ! " " Linnud ? " " Linnud ! " Grigori Vassiljevitš mõtles , tema kulmude kohale ilmusid umbkaudsuse sügavad vaod . " Kas see on lõpp ? " " Jah . " " Me ei kohtu enam ? " " Mitte kunagi . " " Mul oleks sulle ... teile üks soov ... " " Ja see oleks ? " " Kas täidate selle ? " " Jah , kui see pole ... " " Ei , ei ole , ärge kartke , sellega on kõik . " " Soovige siis . " " Öelge mulle lahkumiseks üks sõna ! " " Missugune ? " " " Nagu . " " " Kas sellest piisab ? Nagu . " " Öelge nüüd nii , nagu te armastaksite mind ikka veel ning see sõna oleks selle armastuse sees . " " Kuid nii on ju kogu aja olnud ? " " Ei , te olete mind armastanud otse – ilma naguta . " " Oksana armastab teid , Grigori Vassiljevitši . Ta armastab teid nagu lõvi või paabulind . " " Kuid see on ikka nii , nagu oleks armastus olemas . Nagu oleks ta päris . Nagu elaksid ja sureksid inimesed selle nimel , et seda leida . " " Kas siis pole nii ? " " On . Ainult nii teda ei leia – valesti öeldes . " " Ma ... nagu ... armastan teid . " " Nii on ilus , nii on hea . Kas te ei tunne ? " " Tunnen . " " Kuidas te tunnete ? " " Nagu poleks midagi alanud ... " " ... ja et kõik on ammu lõppenud , juba enne kui miski sai alata . " Intervuu Tiit Toomaspojaga . " Looming " , <arv> , <arv> , lk. <arv>–<arv> . <arv> . Millal tundsite esimest korda valu ? Kirjanikuna tahaksin öelda , et siis , kui sündisin . Minu ema suri mind sünnitades . Isa armastas mind . Ta peksis mind sageli , mõnikord mitu korda päevas . Kuid ma ei tundnud valu . Mõtlesin , et ta peksab mind selle eest , et olin tapnud oma ema . See tegi valu olematuks ja peksu mõttetuks – kui minu poolt vaadata . Isal võis olla teistsugune arvamus , ma ei jõudnud seda tema käest küsida . <arv> . Kas teie isa on elus ? Ei , ta jäi purjus peaga auto alla . Ta tahtis , et keegi teda aitaks . Kuid ta uskunud , et mina seda teha võiksin . Ta ei surnud kohe . Ta viidi haiglasse . Käisin teda seal iga päev vaatamas . Ning alati kutsus ta appi kedagi teist . Tal oli hea meel , kui mind nägi , kuid alati vaatas ta üle mu õla – ehk ootab ukse taga keegi , kes teda suudab aidata . <arv> . Olite oma isale hea poeg ? Tema nii ei arvanud . Ta tahtis haiglast välja , koju . Kuid tal polnud jalgu , need tuli amputeerida . " Ma maksan , " hüüdis ta üle terve palati . " Mul on palju raha . " <arv> . Teie isa oli jõukas ? Ei . Mina maksin tema eest üüri ja andsin elatisraha . Kui puudu jäi , andsin juurde . Ma ei tahtnud , et mu isal oleks elupäevade lõpul millestki puudus . Kuid ta ei priisanud , muidu oleks ta ennast surnuks jooksnud . <arv> . Jooksnud ? Te tahtsite öelda " joonud " ? Jälle see ks ! Kuidas ma küll ei salli seda , see on sama hääl , mida teeb Kafka mutt , kui teda lüüakse . Ilmselt väldin ma seda mõnikord alateadlikult . Kuid minu kandis oli see tõesti kombeks , et kui keegi endal nina täis võttis , siis tuli ta koju joostes . Kõige kiiremini jooksid need , kes olid kõige rohkem purjus . Neil oli hirm , et kui nad peatuvad , keeravad nad otsa ringi ja jooksevad tagasi , mitte sinna , kust nad olid tulnud , teemajja , kõrtsi , purjutavate sõprade juurde , vaid kaugemale , linnast välja , surnuaiast mööda , kuhugi , kust ei tulda tagasi ... <arv> . Olete sellest kirjutanud ... Ma mäletan üht vapustavat stseeni , kus pere tuleb isa sünnipäevale . Kuid kõik ei jõua kohale , jõuavad ainult need , kes mäletavad , milline kodu oli ja kuidas seal elati . Need , kellel see meelest on läinud , isa sünnipäevale ei jõua . See on raske , suisa võimatu , sest kõik peavad mäletama kõike – mitte ainult oma kodusolemise aega , vaid ka teiste omi . Kuivõrd isal on suur pere ( ema on surnud ) , kokku seitseteist last , kümme poega ja seitse tütart , siis jõuavad kohale ainult surnud , nemad mäletavad kõike . Neid on kaks , poeg ja tütar . Kuid isal on hea meel neistki . Ta ei saa aru , et tema vestluskaaslased on tegelikult surnud , ta ei mäleta , millal nad surid . Siis selgub , et mees ja naine pole tema poeg ja tütar , vaid röövlid . Nad on üksiku vanamehe kohta kõik välja uurinud , fakte kombineerides esitavad nad talle tõepärase pildi maailmast , kus ta on kogu aja elanud . Pidusöögi lõppedes on röövlid rahul , sest neil on õnnestunud kergeuskliku vanamehe käest välja peilida peidetud raha asukoha . Nad otsustavad jääda ööseks tema juurde – milleks tarvitada vägivalda , vanamees võib saada südamerabanduse , see aga pole röövlitele kasulik . Isa paneb poja ja tütre kõrvatuppa magama . Paraku on röövlipaar ( kes ka elus on paar , mees ja naine ) unustanud , kelle osi nad mängisid . Läbi õhukese seina kostvad helid – see on nii kirjutatud , nagu plahvataks kosmos – kinnitavad vanamehe kahtlusi , mis tal juba varem olid tekkinud . Ta tapab oma külalised , kuid mitte nii nagu tapetakse kurjategijad – kirvega , vaid lämmatab nad paksu tekiga , mille ta äkki tekkinud hiigeljõuga neile peale surub . Kuid kuhu jäid õiged lapsed ? Mulle jäi lugedes tunne , et romaan on lõpetamata ... Õiged lapsed jäid poolele teele , igaüks nii kaugele , kui ulatas ta mälu . Nad lunastavad seal praegu oma süüd . Ma ei tahtnud sellest kirjutada . <arv> . Miks ? Mul oleks olnud valus , liiga valus ... <arv> . Kas pelgate valu ? Ma ei taha selle kohta midagi öelda . Kuid üht tean ma kindlalt – kui poleks valu , poleks ka mind . <arv> . Ning loomingut ? Looming on alati ... mõttetu kribimine . Kuid raamatud ... raamatud on alati olemas ... kuskil mujal ... kuhu meie kunagi ei jõua . <arv> . Kriitikud on jaganud teie loomingu kaheks perioodiks . Teie noorpõlve teostes olid valitsevaks külmad toonid , lihvitud , kuid tundetud laused , pikad , vahel üle mitme lehekülje ulatuvad lõigud . Millal märkasite , et teie loomingusse on siginenud valu ? See on pikem lugu ning nõuaks omaette peatükki ... <arv> . Tiit ärkas lõhna peale . Lõhn ei tulnud kaugelt , lõhn oli tema enda küljes . Tiit lõhnas odava konjaki , veini ja õlle järele . Kuid sellele lisaks oli veel midagi , mis meenutas loomalauta . Tiit kobas enda ümber , kuid läheduses polnud midagi , mille taha sõrmi panna . Ümberringi valitses pilkane pimedus . Tiidul oli meeles eilse ( või üleeilse ) päeva algus , kuid lõppu ta enam ei mäletanud . Pea kohal rippus mingi rihmaots . Tiit haaras sellest kinni ning ajas ennast jalgadele . Pea lõhkus , selles vasardas aeg , kus kõik oli läbisegi . Udust ujusid lagedale lausejupid . " Inimese jaoks on kergem ... vabaneda moraalist . ... Loomade evolutsioonis ... eelneb moraal püstikõnnakule . " Selle peale naerdi , keegi ütles , et sooviks oma elule lõpu peale teha , aga ei julge . Keegi tonksas talle rusikaga vastu põske ja ütles , et ei tohi . See oli Peeter . Tiit oli teda üksvahe isaks kutsunud , see mäng meeldis neile mõlemale , tore oli , kui sul oli kaks last , üks kodus , teine tagavaraks . Ja ega kaks isagi halvem polnud . Kuid siis oli Peetril isa ära surnud ning ta ei tahtnud mängu jätkata . Muud mängu aga polnud , polnud enam midagi , mis neid sidunud oleks . Siis jäi Tiidul poeg auto alla ja naine läks tema juurest ära ja see sidus neid jälle . Kuid mängida nad enam ei julgenud . Sama mängu . Uut aga polnud kuskilt võtta . Kätega mööda seinu kobades otsis Tiit ust . Kuskil pidi ju uks olema . Ja kui oli uks , siis oli ka lüliti . Ta käis ringi ära , kuid ust ei leidnud . Igaks juhuks tegi ta veel teisegi ringi , peatus iga kühmu juures , kompas seda , lootes , et see on lüliti ja kui on lüliti , siis ei saa ju uks kaugel olla . Kuid mida polnud , seda polnud . Polnud kummatki , ei ust ega lülitit . Tiidule tõusis külm higi otsaette . Samas läks ka sõõrmeisse tükkiv lõhn vängemaks . Oli ta koduteed otsides äkki kukkunud kloaaki ? Lahtiseid kanaleid ja auke oli Tallinnas küllalt . Kindlasti kaotas ta kukkudes teadvuse . See võis juhtuda siis , kui ta taevasse vaatas . Taevas oli ta alati koju juhatanud , nüüd siis oli ta teda esimest korda petnud . Tõsi , see tuli rohkem Tiidu meetodist kui taevast . Taevas oli rohkem toetuspunkte ja teeviitu kui maa peal . Tiidule meeldis ennast nii natuke eksitada , lasta ennast juhatada rohelistest ja punastest tuledest vastsete kõrghoonete tippudes . Kellel oli tee kindel maa peal , võis lasta ennast taeval eksitada . Kuid ka siis , kui maa jalge all kõikus , oli taevast kasu . Leegitsevate tippude ja õhetavate äärte järgi määras Tiit oma asukoha kõikuval maakamaral täpselt kindlaks . Õige koha kindlaks teinud , lükkas Tiit enda minekule . Tee kadus ajuti silmist , kuid ainult siis , kui teeäärsed hooned olid reklaamide jaoks liiga madalad . Kuid päris paljaid ehitisi leidus harva , mõni tulikiri-teeviit rippus nende küljes ikka , mille põhjal otsustada , kas võetud suund on õige või vale . Sel moel komberdas Tiit linna servani välja . Edasi oli juba raskem , kaugelt võis näha Lasnamäge , aga vahepeale jäi kanal , mille kohal oli tühi taevas . Kuid selleks ajaks oli maa jalge all taltunud , maalõhed likvideeritud , bussiliiklus taastunud ning leidus isegi inimesi , kes olid nõus Tiidule nägu krimpsutamata teed juhatama või õiges suunas käega viipama . Midagi läks vist viltu , mõtles Tiit . Samal hetkel tundis ta käsivarre all külma torget . Lülitinupp oli väike . Ka tuli , mis Tiidu pingutuse tagajärjel tuppa tekkis , oli väike . Tiit polnud enam ammu nii väikest tuld näinud . Ja nupust nii kaugel – kirjutuslaual toa keskel rohelise kupli all ! Laua taga tugitoolis istus mees , lõug sügavalt rinnal . Magas ta ? Tiit oli kindel , et lõug jääb sinna ka siis , kui mees üles ärkab ja temaga rääkima hakkab . Mõttes valmistas ta ennast ette ebameeldivaks vaatepildiks . Kuid ta eksis . Mehel polnud lõua rinnalt kätte saamisega mingeid raskusi . Ka rääkimisega tuli ta toime . Mees rääkis vene keelt , kuid Tiidu kõrv tabas sealt noote , mis olid omased eesti keelele . See oli lämmatatud , õhuvaene keel , keel , mis oli vabastatud juurtest , keel , mis toitus iseendast ja minevikust . " Ärkasite ? " Tiit polnud kindel , kellele küsimus on määratud . Küsis mees seda ehk endalt ? " Ärkasin . " Tiit vastas vaikselt , vaevu kuuldavalt – eesti keeles . Mehe kuulmine oli terav . " Ma saan kõigest aru . " Vaikus . Tiit jõudis märgata , et mehe ees laual lebab raamat . Kas minu ? mõtles Tiit . Tiit oli selleks ajaks üllitanud kaks teost , kolmas , romaan , oli tal käsil , kuid iga raamat , mis ühel või teisel põhjusel tema vaatevälja sattus , iga juhuslik lause , mida ta pealt kuulma juhtus ( ning millel kirjandusega mingit pistmist polnud ) , oli Tiidu jaoks alati isiklik . Tõtt öelda juhtus seda harva , et kirjandusest midagi oleks räägitud . Kuid Tiidu kõrvus muutus kõik kirjanduseks . Või kui mitte kirjanduseks , siis kirjalikuks – suulist väljendust Tiit ei tundnud . Oli vist nii ( mitte vist , vaid kindlasti ) , kindlasti oli nii , et raamatud , mille autor Tiit polnud , kirjutasid end tema eest , tunnistasid tema lugusid , pajatasid Toomaspoja parimaid palu , kuid Tiit polnud selle üle pahane . Vastupidi , ta tundis enda olematusest rõõmu , nagu laps , kes , mingil kombel teada saanud , et kõige lõpus on paratamatult surm , otsustab jääda sündimata . " Kas teate , mis teiega juhtus ? " " Ei . " " Mõtlesin , et on parem , kui saate seda minu käest teada . " Mees pidas pausi . Tiit silmitses mehe lõuga : jah , see oli rinnast lahus . " Kahjuks jõudsin liiga hilja kohale . Võtke . " Mees võttis laualt raamatu ning ulatas Tiidule . Tiit sirutas parema käe välja , kuid raamat kukkus maha . Mees muigas . " Näete nüüd . " Alles nüüd märkas Tiit , et tema paremast käest on alles ainult pöial . Polnud miski ime , et ta seinalt lülitit üles ei leidnud . Käsi oli hoolikalt kinni seotud . Valu Tiit ei tundnud , ainult ahastust . Sündmus , mille tagajärjel ta sõrmedest ilma jäi , oli tema elust maha kriipsutatud . Ka siis , kui mees talle sellest rääkima peaks . " Vaadake . " Mees koukis rinnataskust nelinurkse peegli . Peegel oli sama suur kui tasku , kuid lõpuks sai mees selle sealt kätte ja pööras Tiidu poole . Ruut särahtas , Tiit kummardas . " Astuge paar sammu tahapoole . Kuid enne võtke raamat . " Iga lause oli täpne ja terav . Tiidule meenusid isa antud keretäied , mis ei kestnud kaua , kuid olid tõhusad – valusad . Tiit korjas vasaku käega raamatu maast üles ja pani mehe ette lauale . Seejärel astus vajalikud sammud . Vaid vaevu tundis ta enda ära . Talle oleks nagu paks märg tekk peale visatud . Teki limased narmad rippusid põskedel ja kaelal , peas aga oli pehmest riidest turban , mille kõvad pruunikad keerud pürgisid kõrgusse . Tiit tahtis juba võõrast – lehkavat – peakatet maha võtta , kuid teda takistasid laua tagant tulevad sõnad , mis olid ühtaegu nii kaasatundvad kui irvitavad . " Pühvlid . Kuid selles olete ise süüdi . Nagu ka selles , et teil parema käe sõrmi pole . Loomade rahu ei tohi häirida . " " Loomulikult , " ütles Tiit , kuigi mõtles midagi muud . Talle meenus naise süüdistus . Kui Tiit koju tuli , istus naine diivanil , pea käte vahel ja nuttis . Telefonitoru undas . Tiit pani toru hargile ja sai kohe aru , mis oli juhtunud . Naise nutt rääkis selget keelt : " Meil pole enam last . " Tiit pani käe naise õlale , kuid naine ei katkestanud nuttu . Tiit kuulas tähelepanelikult , nuuksed ja hingetõmbed olid nagu sõnad , kuid ütlesid rohkem . Nad ütlesid , et naine ei nutaks nii südantlõhestavalt , kui tema oleks lapse isa . Siis nutaks ta hoopis teistmoodi , võib olla ei nutakski . Kuid seegi ei üllatanud Tiitu . Ta proovis naist lohutada : " Ära muretse , sa pole ju veel nii vana . Võime ka lapsendada , kui peaks olema , et sa last ei saa . " Tiit peseb pea kraani all puhtaks . Ta kahtleb veidi , kas seda tegid loomad , nagu väitis mees , kelle lõug pikkamööda jälle rinnaga kokku kasvama hakkas . Õnneks ei tähendanud see sõnade kokku kuivamist . Mida sügavamale endassse mees tõmbus – mida muud sai lõua asend tähendada ? – , seda vähem oli Tiidul temalt küsida . Kuid ta rääkis . Ja Tiit kuulas . Kui veider võib olla elu – kõik on enne olemas , kui sina sellest teada saad <arv> . Grigori Vassiljevitš oli suur lugeja . Kuid ta oli väga eriline lugeja , seetõttu ei saa ta kellegagi oma harjumusest rääkida – isegi mitte Tiiduga . Rääkimise teeb raskeks asjaolu , et ta pole lugeja olnud kogu aja . Ta on lugejaks saanud järsku . Kuid samas on lugeja ja mittelugeja ( vast vihkajagi ) vahel mingi raskelt seletetav seos . Grigori Vassiljevitši lugemissunnil on täpselt samasugune kuupäevaga fikseeritav algus , nagu kõikidel Tiidu eluperioodidel . See algas samal päeval , kui ta Afganistanist tagasi tuli – <arv>.<arv>.<arv>. Kuid ta ei mäleta raamatut , mida ta sel päeval luges – isegi mitte pealkirja , autorist rääkimata . Pärast seda ei saanud ta enam pidama . Enne polnud ta kätte võtnud ühtki raamatut . Nii öeldakse , kui tahetakse tähistada midagi suuremat või kirglikumat ( igatahes ebatavalisemat ) kui harilik ( ja juhuslik ) lehekülgede lipsimine , mida tuleb ette iga inimese elus . Teine asi , mis rääkimist raskendab , on viis , kuidas Grigori Vassiljevitš luges . Ta ei lugenud sihipäraselt , vaid ainult neid raamatuid , mis talle kätte juhtusid . Kuid selleks , et see – juhtumine – saaks juhtuda , peab raamatuid olema palju . Mida rohkem neid on , seda suurem on võimalus , et juhtub . Grigori Vassiljevitšil ongi palju raamatuid . Kuid ta ei hoia neid kodus , vaid tööl . Täpsemalt kohas , mida vana harjumuse järgi nimetatakse rihmakuuriks . Nimelt on seal – pikas hoones , millest on järel vaid pool , teine pool on ära lõigatud , justkui hammustatud – kunagi valmistatud viljapeksu- ja muude masinate ülekanderihmasid , mõni neist ripub veel praegugi laest alla . Kõige pikema säilinud rihma järgi võib tuletada hoone algpikkuse . Pole võimatu , et hoone on algselt olnud veelgi pikem ning ulatunud otsapidi maanteeni välja . Mitte kõik rihmad ei säili , suure osa neist hävitab ajalugu , teise ja sugugi mitte väiksema osa aga aeg . Kohas , kus aeg ja ajalugu kohtuvad , on suur auk . Poolik hoone või hoonepool ( kus vähemalt pooled asjad on poolpikkuses alles ) , asub loomaiatagusel maa-alal , metsatuka sees ega paista kaugelt silma . Sinna on Grigori Vassiljevitš kuhjanud kõik oma juhuraamatukogu juhuteosed . Grigori Vassiljevitšil on lugemisega raskusi . Ta teeb meeleheitlikke katseid lugeda läbi rohkem kui üks lehekülg . Või rohkem kui üks lause . Inimesed , kes on käinud sõjas , mõistavad teda . Kuid lugemine tõmbab – kõik mainitud tõve all kannatavad isikud tunnevad tõmmet , mida raamat tekitab . Nende silme ees viirastuvad leheküljed ja sõnad , mida nad tahaksid läbida , kuid peavad paraku leppima põgusa puutega . Iha inimlikkuse ja kestva kontakti järel kasvab . Kuid jõud kahaneb – mida vähem sa lugeda jõuad , seda enam sa selle järele igatsust tunned . Grigori Vassiljevitš uneles raamatust , mis koosneks lühikestest laustest , neist , mille peale tema lugejahammas hakkas . Täisväärtuslikust raamatust – mitmeköitelisest , saagast või eeposest – oli ta juba ammuilma loobunud . Grigori Vassiljevitš elas pimeduses , mida valgustasid harvad ning hõredad tähed lugemistaevas . Rihmakuuri tulles sirutas ta tavaliselt kõigepealt käe välja ... ning karjatas , kui käsi ei puutunud raamatu külma selga või kaant . Teda tabasid märatsemishood ning krambid , millest ta kellelegi ei rääkinud , isegi mitte Tiidule , kellega tal on palju ühiseid jooni . Kuid üks joon – jäme ja punane – räägib Grigori Vassiljevitši kasuks . Nimelt on Grigori Vassiljevitš tagasihoidlik . Ta ei astu kunagi üle selle piiri , mis teeb sõbra nii sõbraks , et temast loobumine toob kaasa katastroofi , mida on inimlikult raske taluda . Grigori Vassiljevitš hoiab distantsi . Ta oskab seda teha , tal on palju vendi , kes ei tea temast midagi ning kes temaga kohtudes leiavad iga kord eest uue inimese , kellest neil aimu polnud . See hoiab lähedasi lahus – võõrast ju ei armasta . Grigori Vassiljevitš hoidub tugevatest tunnetest , ainus iha , mida ta ei suuda taltsutada ning mille saavutamatus teeb ta üdini õnnetuks , on raamatu-iha . See ahistab teda oma perspektiivituses : mida rohkem ta püüab , seda vähem ta suudab . Ta teab kaalukaid teoseid , mis midagi ei kaalu , vaid voolavad , kuid need pole veel tema ellu juhtunud , aga ta teab ( neist , mis on juhtunud ) , et sellised raamatud on olemas – piirideta , piiritud . Midagi peab juhtuma Grigori Vassiljevitši elus , siis on ka raamatuid . See muutus on seotud armastusega , täpsemalt öeldes Oksanaga . Ajast , mil ta Oksanat armastama hakkas , pole talle enam raamatuid ette tulnud . Ta pole neile peale sattunud . Nad on tema eest ära jooksnud . Nad pole end talle kätte andnud . Kuid teades , et raamat saab juhtuda ja lugu sündida vaid seal , kus on palju raamatuid ja lugusid , oli ta endale soetanud raamatukogu , mille eksemplaride arv ületas mõne väiksema raamatukogu oma . Ta on need endale muretsenud lootuses , et ükskord juhtuvad need temalegi , loovutavad tükikaupa oma sisekindlused . Kuid see aeg on veel kaugel ; võimalik , et see ei juhtu tema elu-ajal , kuid igatsus , ükspuha kui tilluke , seob inimese taeva ning teispoolsusega . Igatsus on needus , igatsus on karistus , igatsus on haigus , millest ei paraneta . Viimane lause , mida Grigori Vassiljevitš luges , oli : " Härra Swinhoe teatab mulle , et ta on sageli kohanud hiinlasi , kelles sügav mure tekitab hüsteerilisi naeruhooge . " Tiit tõstis lause põrandalt ja ulatas Grigori Vassiljevitšile . Sellest peale oli neid kaks – kaks jahedat sõpra . Tamara kartis indiaanlasi . Mitte nende endi , vaid unistuste pärast , mida tal polnud . Tamara oli harjunud elama ilma unistusteta ; tõenäosus , et indiaanlased teda nakatavad , oli suur . Lennujaama sõites püüdis ta ennast viia seisundisse , mis tagaks immuunsuse . Ta ei vahetanud taksojuhiga ainsatki sõna . Taksojuht ei teadnud , mida arvata . Tamara oli tema ammune tuttav , nad olid koos tuhandeid kilomeetreid jupikaupa maha sõitnud , Tamara oli talle alati rääkinud ajalehe tööst , sellest , millised inimesed seal töötavad ja kuidas omavahel läbi saavad . Taksojuhist oli pikkamööda saanud asjatundja alal , mida ta ei tundnud , kuid võis ometi öelda , miks mõni artikkel , mis sisu järgi otsustades võinuks olla pikem , oli õige tilluke , mõni teine lugu aga , mis kellelegi huvi ei pakkunud , ilmus paksu pealkirja all ja mitmes veerus . Tamaral oli taksojuhist kahju , ta ei saanud talle öelda , miks ta nii käitub . Ta otsustas , et teeb selle tasa mõni teine kord . Ta teadis , mis taksojuhile kõige rohkem meeldis . Taksojuhil olid unistused , mis olid vastuolus tema eaga ; ta ei suutnud neid enam loomulikul teel rahuldada . Tamara aitas teda hea meelega . Mida rohkem ta unistustega inimesi aitas , seda vähem tal endal neid oli . Kuid praegu , indiaanlastega lennujaama kohtama minnes , ei saanud ta seda endale lubada . Esiteks ei jätkunud selleks aega ja teiseks oleks ta ise siis muutunud ohtlikult unistavaks . Kuid unistus , millest Tamara hinge kinni pidades ( ta tõesti ei hinganud , kui indiaanlased ukseavast nähtavale ilmusid ) tahtis hoiduda , tekkis kohe , kui ta nägi Dallast . " Ära vaata talle mõjuva põhjuseta silma , " hoiatas Tarmo . Tarmo oli indiaanlaste maaletooja . Indiaanlased olid talle kaup , mida ta kohe hoolega turustama hakkas – kui mittekaupa , looduslähedast toodet ! Tamara tundis Tarmot juba ülikoolist . Tarmo oli talle teinud lähenemiskatseid , kuid Tamara oli need tõrjunud . " Ainult agressiivne domineeriv olend käitub nõnda . Metsas on samamoodi - kui loomale otsa vaatad , siis ta ründab . Kui ei vaata , siis ta teab , et olete lihtsalt kaks kulgejat , olude sunnil peate üht ruumi jagama . Tahad intervjuud ? " " Mitte sinu käest . " Õhk tuli Tamarast pahisedes välja . Tarmo soodustas soovide teket ning Tamara käitus temaga nagu taksojuhiga . Soov oli unistuste eelaste või –järk , neid ei tohtinud Tamaral olla . Veel oli võimalus , et tal neid ei teki . Ei arene edasi . Tamara suured mandelsilmad muutusid niiskeks . Tekkis mulje , nagu ei näeks ta hästi või kannaks läätseid . Tamara oli haavatav nagu kits allikal ( ja " Tarzanis " ) ning ta tundis seda ka ise . Sellest sai aru ka Dallas . " Dallas . " " Tamara . " Tamara raputas endast kogu sõnade liigliha – järele jäid puhtad nimed . Täistambil töötades – keskmiselt kolm lugu päevas , mõned nupud peale selle , osa neist varunime all – tuli Tamarale sageli selline mõte : ainult nimed on tähtsad , ülejäänu võiks keegi teine tema asemel teksti torgata . Ning kohe kerkisid Tamara silme ette need , kes seda teha võinuks . Kõik võisid , abi-sõnade kleepimine põhi-sõnade vahele oli jõukohane kõigile , ainult üks seisis pika rea lõpus ja ahastas : " Ma ei taha , ma ei suuda ! " See üks oli Tamara . Kuid mida vastumeelsemalt Tamara oma tööd tegi , seda paremad olid tulemused . Eriti kehtis see intervjuude puhul . Dallas polnud tavaline indiaanlane . Tamara polnud lootnud näha peasulgi ja mokassiine ja neid Dallasel ka polnud . Kuid Dallasel olid teksad . Selliseid polnud Tamara varem näinud – nahast lapakaga kubeme kohal . Lapaka küljes olid nöörid nagu vanaaegsel pihikul või mõnel Bruegheli pildil . " Enamik indiaanlasi on käsitöömeistrid ja mõnel neist on mitu kõrgharidust , " ütles Tarmo Tamara pilku märgates . " Erinevalt sinust , " nähvas Tamara . Taksojuhist oleks ta selle aja peale juba ammu lahti saanud , Tarmoga nii lihtne polnud , ka kõrvakiil poleks aidanud . Tamarale meenus , et Tarmo oli talle Ameerikast kirju saatnud , aga tema oli need minema visanud . Või oli mõni alles ? Tamara kartis inimesi – nii neid , keda ta intervjueerima pidi ( ja neid polnud vähe ) , kui ka neid , kes teda tänaval ära tundsid . Inimesi pelgas ta rohkem kui unistusi . Mitte iga unistus polnud nakkav . Kuid iga inimene , isegi ilma unistuseta , mõjus nii , nagu oleks ta unistusi otsast otsani täis . Tarmo unistas temast , kuid see unistus oli tühi . Tarmot nõnda koheldes kaitses ta ennast ohu eest , mis teda indiaanlase kujul varitses . Ja näol , kuhu ta vaadata ei julgenud . " Kõik inimesed elasid kunagi üheskoos ja rääkisid üht ja sama keelt . Neid oli nii vähe , et nad mahtusid elama raudpuu ümber . " Dallas oli ise , ilma küsimata rääkima hakanud . Ta justkui teadis , millest Tamara mõtleb – et kõik oleks ükskord juba läbi , intervuu tehtud ja ajalehes ilmunud . Ta kohtles Tamarat nagu raamatut , mida ta on kunagi lugenud , kuid tahaks nüüd uuesti otsast alata . Tamara lülitas diktofoni sisse – hea väike , jaapani oma , mahub peopessa . Kuid Dallas sirutas käe ning kui Tamara oma käe tema kätte pani , harutas Dallas ümber aparaadi põimunud kohmetud sõrmed ükshaaval lahti ja võttis higist niiske instrumendi endale . Rääkides hoidis ta seda suu ees nagu ruuporit ; Dallas kõnetas tervet maailma , kuid mitte täiel häälel , vaid vaikselt , peaaegu sosinal , justkui olnuks keel , mida ta rääkis , räägitav vaid sosinal . Kuid Tamaral polnud tarvis oma kuulmist pingutada , sõnad olid selgesti kosta ning Tamara sai neist aru . " Puu oksal istus hiigelsuurte munanditega mees . Ta istus seal sellepärast , et nii sai ta oma raskeid munandeid maa peal hoida ja jahutada . Uudishimulikud loomad tulid metsast välja ja nuusutasid mehe munandeid . Jahimeestele olid nad kerge saak , kõikidel oli palju süüa ja kõik olid õnnelikud . " Kuidas ma seda lehte panen ? mõtles Tamara . Dallase jutt oli liiga ehe , liiga autentne , ta pidi selle asemel midagi välja mõtlema . Midagi jõest ? Külm jõgi , see ei kõla sugugi halvasti . Jõed on igal pool , neid on nii indiaanlastel kui eestlastel . Jah , jõgi ! Ja kõlada võiks see nii : " Jõgi , mis jooksis tema maale , tõi elu . Ent valge mees ehitas jõele tammid ja nüüd on jõgi kuiv . " Minu rahvast kutsutakse Jõe Rahvaks , ehkki ümberringi on kõrb , " lausub Arizona reservaadis elav Dallas DeLowe - ja ohkab raskelt . " Tamara oli andekas , see tuli sellest , et tal polnud unistusi . Kuid kuulakem Dallast . " Ühel päeval tappis mees , kes oli halb , mehe , kellel oli ilus naine . Ta tahtis teda endale . Surnud mehe sugulased ründasid tapjat , kuid tema sugulased kaitsesid teda , kuni lõpuks tapja ja tema sugulased põgenesid ründajate eest raudpuu otsa . Ründajad haarasid liaanidest ja koolutasid puud maa poole . Liaanid läksid katki . Puu sööstis taevasse nagu vibust lastud nool . Puu otsas olijad puistati üle terve maa laiali . Nad maandusid nii kaugetes kohtades , et ei leidnud enam üksteist üles . Aja jooksul muutus keel , mida nad rääkisid . Kui nad kokku oleksid saanud , poleksid nad enam üksteisest aru saanud . Sellepärast on maailmas nii palju keeli ja jahimeestel on raske toiduks loomi püüda . " Tamara tunneb , nagu kappaks ta hobusel ja näeks vaevu maad enda ees nagu tasaseks niidetud nõmme , kuid juba ilma hobusekaela ja hobusepeata . Tamara – nagu indiaani naine , skvoo – oli otsemaid kõigeks valmis . Ta kuulis siidnööri sahinat ja sõnu : " Ära karda , ma ei kao kuskile . Ma tulen tagasi – selles . " Ning Tamara tundis oma pihus väikest lille , mis üha kasvas , sai suureks nagu roosid koduaias , mida ema väetas ja niisutas ning nimetas . Tamara oli alati pahane selle üle , et ema ei pea taimede nimesid õieti meeles . Ema võis mõne oma sõbrannaga rahumeeli rääkida baccarast kuigi tegu oli superstariga , vaielda temaga ei tohtinud . Tamara oli kindel , et ema üle tagantselja naerdakse ja tal oli häbi , et tema ema niisugune on . " Mis see on ? " küsis Tamara , need olid tema esimesed sõnad , mida ta Dallasega vahetas . " Mis see on , milles sa säilid ? Mis see on , mis on , kui sind ennast enam ei ole ? " Kuid selle asemel , et paiga nime öelda ( kasvõi vääralt , nagu ema ) , ütles Dallas , kuidas see välja näeb : " Ilus , kõige ilusam ilusal aasal külma jõe ääres , kuhu mu oled toonud . " Kuhu panna või peita " kõige ilusam " ? Dallas mõtles kindlasti maailma , maailma , millest Tamara polnud kogenud veeranditki ( taksojuht k.a. ) , kuigi nad olid kõigest Pirital , kloostrivaremete taga , jõeäärsel aasal , käed sügavalt ( Tamarale tundus , et ükskõikselt ) püksitaskutes takso kõrval seisva taksojuhi nägemiskauguses . Tamara peitis talle ulatatud lille – kirikakra – kõige kindlamasse kohta , mida teadis , ning võttis selle sealt välja õigeaegselt – täpselt üheksa kuu pärast . Margit ja Evi olid õed . Neil polnud ema ega isa . Isa oli nad hüljanud , ema maha jätnud . Nad ei mäletanud kummatki , kuid tarvitasid neid sõnu – ema ja isa – tihti ja veidratel puhkudel , justkui lootnuks nad nõnda tasa teha tegeliku ema ja isa ja nende hellitused . " Ema , ära jäta mind hätta , " sosistas Evi . Evil oli rohkem õigus seda öelda , ta oli need sõnad oma eluga välja teeninud – aasta eest oli külm ta keelepaelad ära võtnud , ta kähises või rääkis nii tasa , et keegi teda ei kuulnud . Evi oli Margitist vanem , ka ilma haiguseta oleks ta nii öelda võinud , kuid siis oleks see teistmoodi kõlanud ja õe peale vähem mõjunud . " Ära karda , isa , seda ei juhtu , " ütles Margit ja lisas igaks juhuks – " mitte iialgi ! " Margit ja Evi olid väga vaesed . Kuna nad olid vaesed , olid nad vargad , vahel tuli ka muud ette . Kuid üldiselt olid nad väikesed vargatüdrukud , kelle vargusi keegi tähele ei pannud . Nad oskasid märgata ja leida inimesi , kes olid süüvinud iseendasse . Või neid , kes armastasid – ka need ei saanud aru , kui väike käsi nende tasku või ridiküli puges . Margitil ja Evil oli punane Ferda . Ferda oli sipelgas . Ta oli nende juurde jalutanud õuest , aia tagaotsast , kus oli suur prügihunnik . Ta oli uhke ja isekas , ütles , et ta on ühest raamatust ja nõudis endale kodu . Margit ja Evi pidasid sipelgat hulluks , aga nad ei teadnud ühtki sipelgaseevaldit , kuhu Ferda viia . Kuna neil süüa jätkus , hoidsid nad Ferdat tikutoosis . Kui Ferda tigedaks läks , pissis ta tüdrukud täis ja see oli valus . Viimasel ajal juhtus seda ikka sagedamini . Ferda pissis enne kui rääkis , seetõttu polnud võimalik öelda , miks ta pissis . Küllap oli päris segi läinud . " Mis me temaga teeme , isa ? " " Ma ei tea , ema . " " Küsime Eevaltilt . " Eevalt oli majahoidja . Ainult tänu temale oli tüdrukutel , kus elada . Eevalt lubas neil elada oma keldris . Tingimusel , et nad tema jalgratta küljest osi ei varasta . Tuli nii välja , et Eevalt tunneb sipelgat . Ta oli sama vana kui raamat , kust Ferda ütles ennast tulevat . Tegelikult oli ta noorem , kuid Eevaltile meeldis olla vanem . Kui Eevalt kuulis , et Ferda on nende peale pahane , andis ta vargaplikadele raamatu , mis oli Ferda kodu . " Meelitage ta sinna sisse , " ütles ta . " Raamat andke mulle tagasi . " Tüdrukud olid rõõmsad : nüüd on Ferdal kodu olemas . Nad näitasid raamatut Ferdale , kuid sipelgas ei teinud oma kodu tundma . " Mida sa siis õieti tahad ? " küsis Margit ja hüppas kohe kõrvale . Kuid unine sipelgas ei võtnud vaevaks isegi pissida . Küll lükkas ta neile toosiserva vahelt helerohelise salatilehe , kuhu ta enne magamajäämist oli kollaste tähtedega , küllap pissiga , kirjutanud : <arv> × <arv> × <arv> " Mida need numbrid tähendavad , ema ? " " Ei tea , isa . Ta lihtsalt tahab meid nii piinata . " " Küsime Eevaltilt . " " Küsime . " Eevalt polnud selle üle pahane , et sipelgas raamatusse tagasi ei tahtnud . Nii jäi raamat puhtaks ja Eevalt raamatust vanemaks . Eevalt võttis paberi ja arvutas . Tüdrukud polnud suure ähmiga korrutusmärke arvude vahel tähelegi pannud . " Kui need on kilomeetrid , siis on see Nigeeria . Täpselt <arv> <arv> ruutkilomeetrit . " Eevaltil oli faktide peale hea mälu . Ju siis polnud maailmas teist sellist asja , mis oleks olnud <arv> <arv>. Tegelikult oli Nigeeria pindala üle kümne korra suurem ( <arv> <arv> km ) , kuid Eevaltit see ei häirinud , kui mõni number arvus teisel kohal oli . Ja null polnud mingi number . " Mis Ferda sellega mõelda võis ? Ta on ju väike , isegi meil , kes me oleme suuremad , poleks sellise maalahmakaga midagi peale hakata . Ja ma ei usu , et temasugune neegritega hästi läbi saaks ... isegi kui nad elavad Nigeerias . " " Nigeerias on soe ... " Evi , vaeneke , tema loodab sooja päikese käes terveks saada . Evilt seda ei kuulnud , ei kuulnud ka Margit , need olid ainult Evi unistused . " Äkki mõtles ta millimeetreid ? " Eevalt mõtles hetke , kortsutas kulme , mõte tema peas ragises , kuid Eevalt sai aru , et sellest ei piisa . Ta võttis paberilehe ja vormis sellest toosi . Toos oli peaaegu sama suur kui too toos , milles Ferda elas . Mis mõttega soovida seda , mis juba on ? Järele jäid sentimeetrid . Kui sentimeetrid , siis oli Ferda soovil mõte . " Ma arvan , et nii suur puur võiks olla loomaaias . Kui loogiline olla , siis võiks see asuda kusagil oravapuuride läheduses . " Eevaltile meeldis olla loogiline : orava lähedal võis elada kas teine orav või mõni väiksem olend , sest suur läks väikseks tasapidi . Nagu ka väike suureks . See , mis kehtis elus , võis heal juhul kehtida ka loomaaias . Ka see , et Ferda kodu võiks olla raamatus , oli loogiline . Paraku seekord loogika ei kehtinud . Loomaaias ostsid tüdrukud endale täiskasvanute piletid . Nad tegid seda Ferda pärast , kes midagi ei maksnud . Ja piletimüüja pärast , kes oli väga kõhn . Siis hakkasid nad otsima kohta , mis vastaks Ferda antud mõõtmetele . Koha ümber pidid olema seinad või trellid , teist võimalust polnud . Ferda oli toosis ja magas . Tüdrukud teadsid , et ta oli ka une pealt võimeline pissima . Kuivõrd see piss oli eriti kibe , otsustasid nad , et ei tülita Ferdat enne , kui koht on kindel ja käes : kindlalt käes . Loomaaias oli ainult paar tühja puuri , kuid need olid Ferda jaoks liiga suured . Kalamajas mõned sobivamat mõõtu akvaariumid küll olid , kuid Ferda polnud ja kala . Keda tahtis Ferda endale kaaslaseks ? Kes võinuks olla too teine , kes taluks tema tujusid ? Elevandil oli paks nahk , mille vagudesse mahtunuks vabalt kõik maailma mutukad , ainult mitte Ferda . Ferda nõudis teistelt palju , endalt aga vähe . Ta poleks leppinud ühegi looma või linnuga ; õnneks ei leidunud ka ühtki sobivate mõõtudega puuri või eluala , kus Ferda ehk mõne aja möödudes võiks kohaneda . Tüdrukud käisid läbi kõik vähegi sobivad kandiaadid , lugesid tarade külge riputatud silte ning kujutasid endale ette , kuidas võiks välja näha Ferda elu sebradega , jõehobustega , pühvlitega , mägikitsedega , lõvidega , madudega , ahvidega – kõik sõbrad ja seltsimehed . Kuid paraku , mis võinuks sobida iseloomuti – leidus ka jonnakaid , ägedushoos pissivaid isendeid , nagu Ferda – , ei läinud kokku arvudega , sentimeetritega , mis Ferda oma eluks oli määranud . Loomad olid rahulikud , oli ilmne , et nad enam välja ei igatsegi . Ainult hunt oli teistmoodi , ta traavis oma puuris närviliselt edasi-tagasi ja peatus iga kord ühes ja samas nurgas . Mitte kordagi ei vaadanud ta neid , kes teda vaatasid . Kuid kuskile ta vaatas , tema pilgul oli eesmärk , lühike , kuid terav torge . Kui Margit samasse kohta vaatas , mõttes pilgu punktiiri pikendades , märkas ta eemal üht suure kohvriga vanemat naist . Naine oli äsja loomaaeda saabunud , ta seisis loomaaia väravate lähedal , esimese risttee juures . Kohver tundus olevat raske , ta oli selle maha pannud , kuid kätt sanga küljest lahti ei lasknud . Margitit ( nagu ka hunti ) hakkas asi huvitama . " Teil on raske kohver . Lubate , me aitame . " " Kes te olete ? " " Mina olen Margit , tema on Evi . Meil pole vanemaid , sellepärast olen mina ema ja Evi on isa . " " Minul pole poega . Ta oleks elus , kui oleksin osanud teda hoida . " " Ja kuhu te lähete ? " " Pojale külla . " " Kuid teda ju ei ole ? " " Sellepärast peabki ise minema , tema ju tulla ei saa . " " Miks kohver nii raske on ? Olite selle all lookas , me nägime . " " Seal on tema lemmikülikond , hallist inglise kalevist pintsak ja püksid , siis veel valge särk , lips ja kingad . Ta armastas hästi riides käia , kõik pidi olema puhas ja plekita . Ja taskurätid , neid armastas ta üle kõige , tal kulus neid nagu leiba , iga päev pidi uus olema . Talle meeldis oma taskurätte teistele näidata , iga kord , kui ta mõne oma tuttavaga kokku sai ja kättpidi tere ütles , tõmbas ta taskuräti taskust ja pühkis sellega sõrmi . Sellest saadi valesti aru , kõik sõbrad kadusid ära ja tuttavad pöörasid tänaval pea kõrvale . Ainult mina olin . Oma ema teretas ta ilma taskurätita . Ja lõhnaõlipudelid – need kaaluvad kõige rohkem , pistsin nad riiete vahele , seal ei kolise . Ta lõhnatas ennast meeleolu järgi . Tal olid väga muutlikud meeleolud , need ta hukutasid . " " Lubage , me proovime . " " Nalja teete , lapsed . Peale minu ei jõua keegi kohvrit liigutada . " " Te peate siis küll väga tugev olema . " " Olen . Mul on seemned . Kui ma neid teile annaks , siis te võib olla jõuaks . Sähke . " " Sihvkad ? " " Sihvkad . Need annavad jõudu . " Margit haarab kohvrisangast kinni . Sang on luust ja logiseb veidi . Margit nõtkutab põlvi . " Isa , aita ! " Evi ei tea , kummast küljest tulla . Kohver on muidu üsna tavaline reisukohver , kuid ta on tehtud nii , et üle ühe juurde ei pääse . Kahekesi on kohvrit raskem tõsta kui üksinda . Kuid nad teda kahekesi tarivad ja tirivad , ei liigu kohver tõesti paigast . Äkki hakkab vanainimesel kiire . Sõnagi lausumata haarab ta neilt kohvri ja tormab väljapääsu suunas . Vahiputkast astub välja tema tütar ja lehvitab emale . Margiti ja Evi jaoks on kõik sarnased inimesed sugulased . Mõlemad , nii piletimüüja kui kohvriga vana naine on väga kõhnad ja kannavad ühtmoodi kleite . Kleidid on nii sarnased , et kui neid korraga ei näeks , üht ühe , teist teise seljas , siis võiks arvata , et tegemist on ühe sinise , lühikeste valgete varrukate suvekleidiga , mille rinna ees ripuvad nagu kellukesed suured valged luunööbid ... " Kus Ferda on ? " küsib Margit õe käest uhkelt . " Toosis , " kähiseb Evi . " Vaata ! " käseb Margit . Evi ei julge , kuid alistub – emale ei hakka vastu ükski isa ! Evi võtab toosi , lükkab karbisahtli lahti – tühi ! Ei kippu ega kõppu , sipelgast rääkimata . " Ferda on kodus , " vastab Margit enda esitatud küsimusele . " Tal on seal hea olla . " Kuigi Margit oli tema elupäästja , kartis Evi teda , nagu üks isa kardab ema , kes on nii ilus , et võib iga hetk haige isa ( või lapse ) maha jätta ja mõne mehe juurde minna , kes on ilusam ja kindlasti ka tervem . Loomad nii tegid . Kuid loomad ei eksinud , nende valik oli algusest peale õige . Kes polnud piisavalt ilus ja isane , jäi ilma . Ja Evi ju polnud . Margit õpetas teda varastama , kuid Evi oli kehv varas . Tõtt öelda polnud ta veel kordagi varastanud . Kätt tasku oli pannud , aga võtnud polnud . Kui nad peol käisid ja kõik tantsimisega ametis olid , hiilisid nad Margitiga riietehoidu ( riidehoidja käis tihti väljakäigus , tal oli diabeet ) ja tegid mõne hetkega kõik taskud tühjaks . Evi teadis külma taskuvoodri tunnet . Taskuräti-tunnet , võtmekimbu- , metall- ja paberraha-tunnet . Need olid halvad tunded . Kuid mitte päris halvad . Kui Margit tema käest pärast noosi küsis , andis ta talle oma raha . Ta ei öelnud Margitile , et varastamine on talle vastik . Ta varjas seda nagu isa , kes ei julge üles tunnistada , et tal pole oma naisega hea olla . Ta oli ennast ühele sommile müünud , õnneks polnud too ( heatahtlik , pisut ilane ja purjus põder ) midagi muud tahtnud , kui vaadata . Põder vaatas , kuid jäi kohe magama . Evi keha uinutas teda . Evi oli aus ja äratas ta üles . Põdra nimi oli Erwin . Erwin andis talle nii palju raha , et sellest oleks jätkunud tuhandeks külmaks taskuks , tundeks , mida polnud meeldiv tunda , kuid raske unustada . Päriselt varastas Evi esimest korda loomaaias . See juhtus enne , kui nad Ferdast lahti said . See oli esimene kord , kui ta nägi inimesi , kes teisi ei näinud . Margit oli käskinud selliseid otsida , aga Evi polnud leidnud . Alati , kui ta käe välja sirutas , ärkasid inimesed üksindusest üles , ronisid päid raputades välja sügavikust , kuhu nende mõte neid oli meelitanud ; kord oli ta Kadriorus ühest õhuaknast sisse pugenud ja leidnud eest kirglikult armastava paari , kuid vaevalt oli ta saanud sii-diid ja sõrmused laualt kotti lükata , kui teisest toast ilmus välja alasti mees , kelle armastuse suurust näitas pingul riist , millega ta tuppatulnud pikanäpunaist kohemaid ka tulistas ! Mis oli Evi juures küll sellist , mis isegi armastuse ära peletas ja kirest naljanumbri tegi ? Miks ärkasid armastajad iseendast ja teineteisest ? Loomaaias oli kevad . Evi käis kõiki aastaaegu just loomaaias vaatamas . Loomade peal paistsid kõik ajad hästi välja . Aga ka hädad : liiga külm ilm põhjustas kopsupõletikku nagu inimestelgi , ainult et haiget looma oli hale näha . Ega haigeid loomi külastajatele ei näidatud , võis ainult aimata , et tühi puur seda tähendab . Või siis surma . Kevadel loomad ei haigestunud , kõik puurid olid täis . Linnud sädistasid ja lehvitasid oma pügatud tiibu , neil oli kevad ja kevad oli neis . Ka loomad oli kevadised , omal kombel isegi kalad ja maod . Üks boa üritas madude majast jalga lasta , aga jäi lävepakule pidama . Ka see oli kevade-käitumine . Põgenemist takistada püüdev koristaja oli teda luuavarrega udinud , boal oli udimisest süda pahaks läinud . Evi , kes seda pealt nägi , ei jõudnud ära imestada , kui korralikult oli kõhutäis silke mao kõhtu ära pakitud , ikka pea ja saba , pea ja saba , nagu konservikarbis . Paraku olid need , kes väljas Eviga koos ukse taga sisselaskmist ootasid – suur mees ja väike naine , väike mees teise väikse mehega – sisemiselt valvsad , mao seedehäired oli küll vaatemäng , omamoodi meelelahutus , mille eest ei pidanud lisatasu maksma , kuid sellest ei piisanud . Evi nägi , kuidas suur mees aeg-ajalt , tundus , et vabatahtlikult ( kui ta just kodust kaasa antud naise käsule ei allunud ) oma rinnataskut kompis ning kuigi samal pool oli ka süda , tuli süda pärast raha , alles siis võis oma südame pärast muret tunda , kui taskus tengelpung alles . Kaks väikest meest hoidsid nagu väikesed lapsed käest kinni , Evi ei teadnud , miks , kuid ta nägi , et nende ühises rusikas on üsna kopsakas rahanuts . Ussimaja juurest suundus Evi üksiku hundi juurde . Hundi nimi oli Arvi . Evi oli kuulnud , kuidas talitajad ( üks neist müüs mõnikord ka pileteid ja oli nii kõhn , et teda poleks tohtinud loomadele üldse näidata ) teda selle nimega kutsusid – " Meie Arvi . " Talitajatele olid kõik loomad ja linnud tuttavad ; Evi oleks ka tahtnud talitajaks saada , kuid ainult koos Margitiga , Margit aga tahtis jääda selleks , kes ta oli . Evi püüdis tabada Arvi pilku . Arvi oli nii üksik , et teda ei juletud teiste huntidega kokku lasta . Mitte igaüks ei suuda üksindust kannatada , selle kätte kõngevad lõpuks kõik . Oli siis Arvi haige ? Oli tema lõpp lähedal ? Evi tundis hundiga hingesugulust . Ta püüdis hundi pilgu kinni ja läks sinna , kuhu Arvi vaatas . Arvi oli tema teejuht , tänu tema pilgule avastas Evi , et oravad pole mitte ainult ilusad , vaid ka targad . Targemad kui boa : nemad rattast välja ei tahtnud ja pea neil ka ringi käima ei hakanud . Mis oli boa nimi ? Millegipärast arvas Evi , et Andrei . Võib olla sellepärast , et Andrei oli üks kenamaid mehenimesid , mida Evi teadis . Ja boa oli ka kena , kena ja ühest otsast lahti nagu aa ja teisest otsast kinni nagu ei . Muidu poleksid silgud tema sisse äragi mahtunud . Seekord juhatas Arvi ta lindude juurde . Otse näidatud suunas minna ei saanud , pidi puuride vahel siksakitama . Lõpuks jõudis Evi kohale . Keset platsi oli suur puur kullilisi , kohutavaid kotkaid ja kakke . Keda neist oli Arvi silmas pidanud ? Kes olid Arvi silmas , kui ta puurinurgas äkitselt peatus ja kuhugi vaatas ? Evi oli nüüd siin , valmis pärast hundile nähtust jutustama . Kotkastel oli suured tiivad , kuid nad kasutasid neid harva , öökullid olid nagu topised , istusid liikumatult oksal . Evile tundus , et lindudel pole loomaaias mingit mõtet . Miks neid seal hoitakse , kui nad midagi ei tee ? Siis märkas Evi puuri põrandal veriseid lihatükke ja üht hirmunud hiirt , kes oli ennast kausi serva alla ära peitnud . Evi võttis maast kivi . Ta sihtis kaussi : plekkkauss koliseb , kui ta pihta saab , ja hiir pistab kausi alt plehku . Evi tahtis näha , kuidas ülal passiv öökull ( vist Kusti ) hiire kinni püüab ja ära sööb . Klõks ! Kivi kukkus kausile ja põrkas veel vastu veekaussi , mis seisis samas juures . Klõks-klõks . Kuid hiir tõmbas oma nina kausi alla . Evi viskas teist korda , suurema kiviga . Talle tundus , et tegemist on roti , mitte hiirega . Võimalik , et isegi väiksema kassipojaga , kuid siis pidanuks ta veel kolmandatki korda viskama ja veel suurema kiviga . Mida suurem kivi , seda suurem loom . Kuid seda polnud tarvis , pange alt sööstis välja väike hall hiireke , väiksem kui nina järgi võinuks oletada , ning jooksis siksakitades üle puuri põranda . Miks ta küll nii teeb , imestas Evi , kuid siis tuli talle meelde , et ta oli ju ise siia tulnud täpselt samamoodi , mitte otsejoones , vaid kõveriti . Justkui jõuaks nii kindlamini kohale . Kindlamini , mitte kiiremalt . Kiirus ja surm olid üks ja sama . Nii mõtles Arvi , kes puuri nurgas äkitselt peatus , nii mõtles Evi , kes hiire liikumist jälgis . Kuid hiirt ei tahtnud keegi . Puuri lae all oksal istuv kakk pööritas oma suuri silmi . Evile tuli meelde , et kakud on päeval pimedad , järelikult polnud hiirel miskit karta . Evi lootis , et hiir läheb kotka ( Kalju ) juurde , tema puur oli kaku ( Kusti ) puuri kõrval ja sinna oli vähem maad kui vabadusse . Kuid hiir valis vabaduse . Ja surma . Sest seal , vastakuti hiire põgenemisteega seisis Evi , valmis hiirt jalaga lömastama . Ta oli ükskord enne seda teinud , lastekodus , kui nad Margitiga ühel soojal juunikuu õhtul piima toomast tulid . Kuid siis oli see rott . Midagi suurt , suuremat kui see siin . Teised lapsed olid rotti taga ajanud , rott tormas mööda kitsast teed nende suunas . Rott oli paanikas , küllap oli ta kiviga pihta saanud . Evil olid kummikud jalas , aga ta kartis . Margit seisis tema kõrval ja hoidis ratast , mille pakiraamil seisis piimamannerg . Rattast lahti lasta ei tohtinud , siis oleksid nad piimast ilma olnud . Evi astus piima kaitseks Margiti ette . Margit oli temast väiksem . Evi jalg oli nagu raske uks , mis ise selja taga kinni kukub . Evi polnud just eriti suur ega ka raske , kuid enne kui rott temani jõudis , kiskus ta mannergu pakiraamilt enda kätte nagu kaalupommi ja sellest jätkus , pikk saba , mis talla alla ära ei mahtunud , tegi paar jonksu , oli kuulda ka heledaid klähvatusi – oli see roti surmaeelne häälitsus ? Kuidas on lood koeraga ? Kas tema teeb roti häält ? Läksid ehk hääled surres segadikku , karvasesse veritsevasse puntrasse , kust nad ükshaaval eraldusid ? Kas Evile tuleb ta enda hääl tagasi , kui ta surema hakkab ? Kuid erinevalt rotist ei tahtnud hiir surra , viimasel hetkel põikas ta jalast kõrvale ja tormas tüdrukust mööda . Kuhu ? Evi silmad oli hiires kinni . Ta ei tõstnud neid enne , kui hiir rohu sisse kadus . Siis nägi ta , et heinamaa serval seisab grupp inimesi , kes kõik midagi vaatavad . Ehk hiirt ? lipsas Evil peast läbi . Kuid siis märkas ta uuesti seiklushimulist hiirt , kes ühe vaataja selja taga küpsist näsis , kahel jalal , nagu multifilmis . Ta nautis olukorda , mille ta ise oli tekitanud , nagu Evile tundus . Selline mõte sai tulla vaid hiire jultumusest , sest tegelikult oli kõige eest vastutav ju Arvi , kelle pilk Evi liikuma oli lükanud . Inimeste seas tundis Evi ära suure mehe ja väikse naise ja kaks väikest meest , kes võisid olla mehe ja naise lapsed , vanusevahe polnud nii suur või väike ( oleneb , kust otsast vaadata ) , nagu see maomaja juures oli paistnud . Kuid nüüd olid mehed käest lahti lasknud ning mees ei hoolinud enam oma naisest ja südamest . Ka naine tundus mehe unustanud olevat . Perel oli binokkel , mida nad käest kätte andsid . Ka ülejäänud rahvas , kokku umbes kakskümmend inimest , kellest olid nähtavad vaid tagapooled , näitas üles une- ja unustuse märke : käed taskutest väljas , varjuks silmade ees ( koht , kuhu nad vaatasid , oli otse päikeses ) ; taskud nagu uruaugud , klapid lahti ; kilekotid maha pandud ; naistel ( keda võis olla kuskil kaheksa ja poole kandis ) ridikülid tagumikele lükatud ( üks neist poolik ) ; lapsi polnud või olid nad siis olukorda ära kasutades jalga lasknud ja loomaaia peal laiali . Enne kui ta kotte ja taskuid tühjendama asus , tahtis Evi teada , mida vaadatakse . Mis on see on , mida näidatakse , tasuta veel pealegi ? Mis sunnib inimesi unustama kõige kallimat – iseennast ? Mis on tähtsam kui Ise ? Evi vaatas . Heinamaal jalutas poni , kelle nimi oli Tony . Ta oli pärit Šotimaalt , üle tema selja oli visatud ruuduline tekk . Oli ta ehk teinud midagi sellist , mida temast poleks võinud uskuda ? Napsanud mõnelt lapselt varba ? Tüki hoolitseva ema käsivarrest ? Miks tekivad ülevatel momentidel labased mõtted ? Tony sõidusoe keha auras , ta korjas endale rohusuutäisi ja tõstis aeg-ajalt pea üles ja jahvatas lõugadega edasi-tagasi . Tony kuulatas . Ja kui ta kuulatas , jäid lõuad seisma . Kuid tema pilgus ( mis kuhugi ei vaadanud ) jätkusid kolme teisest tõust , kuid sama armsa eluka pilgud . Vaatas hunt Arvi , vaatas pime kakk Kusti ja nimetu hiir . Kuid need olid vaid need vaated , mida Evi ise oli märganud , millele jõudnud ennast külge haakida . Või pookida . ( Kummal juhul on lahti rebimine valusam ? ) Tegelikult vaatas ju terve loomaaed , kogu zoo oli vaatamise lummas , nägemisest poolpime ! Puudus vaid üks pilk , kaks silmatera . Evi ajas silmad kissi . Kõigepealt läks kõik kirjuks , siis tekkisid jooned , siis rõngad ja lõpuks punktid . Lõpuks nägi ta suurte sabadega linde . Need olid paabulinnud . Sadas vihma . Evi polnud vihma varem märganud . Vihm oli nii peen . Peenem kui kirbukiri või –sitt . Linnud karjusid nad väikesed lapsed . Karjumine ei sobinud nende sulestikuga kuidagi kokku . Karjed olid nagu kerjuse räbalad , suled aga printsi rüü . Karjumises võis tajuda rütmi või vähemalt korrastatust . Näis , nagu laenaksid linnud oma hääli üksteisele . Tegelikult oli see üks hääl , mida nad kordamööda kasutasid . Kuid mitte seda polnud inimesed vaatama tulnud . Linnud – Pavod – ajasid oma sabad laiali . Sabad olid nagu hiiglaslikud lehvikud . Kuid lehvik pole varjamiseks , vaid vaatamiseks . Lindude vahelt paistis valgete varrukatega suvekleit , selle kohal aga rippus paar puuvillaseid pükse . Ning kui tähelepanelikumalt vaadata , oli kleidi sees keegi , kes rebadele lastud pükste sisemust üles-alla hüpitas . Kahe inimese armastus köitis kahtkümmet . Lummas neid nii , et neil ei jäänud aega kahemõtteliste zestide tegemiseks . Isegi silma ei pilgutatud . Silmad vaatasid üht ja nägid kaht , ilma milleta too üks polnuks saanud sündida . Kui Evi nähtust kodus Margitile rääkis , ei uskunud too teda . Jälle üks muinasjutt , viis , kuidas tööst – varastamisest – kõrvale hiilida . " Jälle paned pada , isa ! " Kuid seekord on isal oma sõnade kinnituseks ette näidata : kümme tuhat kaks ja kaks krooni ( viisteist viiesajast , viis sajast , sada kümnest , nelikümmend kahekümneviiest ja üks kahene + kaks kullast hambakrooni ) , kolm kuldsõrmust ( kaks laulatussõrmust , üks klotser ) , viis hõbeprossi , kakskümmend kaks ja pool kingapaari ( kümme meeste , kaksteist naiste , üks sandaal – lapse ) ning üksteist vihmavarju . Oksana silmad on pärani lahti . Ta istub esimeses reas , tema kõrval on Tamara . Eesriie läheb lahti , Oksanal on tunne , et seda teevad ka tema silmad . Kuid silmad on tal niigi lahti , rohkem enam ei saa , kardinal on aga ruumi liikuda . Esimest korda on Oksana eesti teatris . Tegelikult pole ta ka vene teatris olnud , vaadanud telekas nii üht kui teist , kuid vahet pole , mõlemad on Oksana jaoks igavad . Teater ei puuduta teda isiklikult , samuti ka kirjandus . Oksana on üritanud lugeda nii vene- kui eestikeelseid raamatuid , kuid tal on olnud nii lõpmata igav , sõnad on lennanud temast mööda , ta pole osanud neid kinni püüda . Kuid nüüd on tema kõrval sõbranna , Tamara , kahekesi koos on lootust alati rohkem . Oksana mõtleb , et ta saaks aru isegi raamatust , kui Tamara talle ette loeks . Või kui nad saaksid korraga lugeda üht raamatut ? Kui kiiresti loeb Tamara ? Kas sama kiiresti kui Oksana ? Kas on võimalik lugedes lugeda ? Kui kõrval on keegi , kes sust hoolib , siis on loomulik , et mõtled temast , alles siis raamatust . Teater on pehme , kõik , mida siin tehakse , on nagu samet . Pehmed on toolid ja inimeste ilmed , mis nagu ootaksid , et etendus neile õige vormi annaks . Inimesed istuvad toolidele , kuid enne seda on nad käinud ringi vaipadel – pehmetel , muidugi . Pehmed on pildid seintel ( see võib küll tulla ka sellest , et suuremjagu näitlejatest on vanad või surnud ) , pehme on konjak puhvetis . Oksana on Tamara soovitusel võtnud ühe kure . Kurge on ta varem proovinud , sellepärast võib ta teatri-kure kohta öelda , et see on pehmem kui teised kured , mida ta on proovinud . Tamara on talle rääkinud , et tema mees oli kirjanik , kuid teatris koos nad kunagi ei käinud . Ei lugenud ka koos raamatuid . Mehe raamatud jäid Tamarale võõraks . Tamara oli veendunud , et kui ta neid loeb , leiab ta sealt iseenda . Või kellegi väga sarnase . Ta ei tahtnud seda . Oksana oli veendunud , et näidend , mida nad vaatama olid tulnud , on Tamara mehe kirjutatud . Ta armastas oma sõbrannat nagu laps isa . Tamara oli ta päästnud , ta oli teist kuud rase . Kui laps sünnib elusalt , siis on ta eestlane ; kui surnult , siis venelane . Ka Oksana on siis eestlane . Nii jäetakse hüvasti oma minevikuga – kindla peale , katsetusteks pole nii tähtsa asja puhul mahti . Näidend oli naljaks , aga Oksana ei julenud naerda . Ta kartis , et kui ta vale koha peal naerab , saavad teised aru , kes ta on . Kes ta tegelikult ikka veel on , kuigi varsti – vaadake mu kõhtu ; või sügavalt silma – saab teiseks . Teieks . Need kohad , kus Oksana oleks naernud , polnud need , kus publik naeris . Inimestele meeldis , kui keegi kukkus või uksega vastu pead sai , Oksana aga võpatas – kui valus see võis olla ! Isegi kui löök oli nõrk – milline näitleja lööks oma kolleegi täiest jõust ? – tundus see saalist tugevana . Valu oli Oksana jaoks absoluutne . Millel pole kraade , seda ei saa ka mõõta ja mida ei saa mõõta , seda on alati rohkem . Mitte vähem ; vähem mitte . Mitte ühelgi juhul . Näitleja ei pruukinud sellest ise aru saada , kui valus tal oli . Valu võis tulla õhtul kodus . Või alles järgmisel päeval . Oksana tundis seda kohe . Tema lävi oli madal , igaüks võis sellest üle astuda . Astuda sisse . Oksanasse , seal oli ruumi laialt : kõigele ja kõigile . Näidend rääkis millestki . Kuid Oksana , kes tajus iga stseeni eraldi , naerupahvakute järgi , ei saanud aru , millest . Ta võitles häbi ja hirmuga . Ja tahtmisega oma tahtmist mööda naerda või nutta . Ka Tamara tema kõrval – kui kena ta oli oma sametpruunis kleidis , mida kaunistas maitsekas kee ! – naeris . Kuid mitte nii kõvasti ; ka naerus oli Tamara tagasihoidlik ja maitsekas nagu tema kee ja kleitki . Oksana üritas tabada toda hetke , mil Tamara naerma hakkab , et tema kaudu teistega ühineda . Kuid seda oli raske teha : Tamara nagu naeris kogu aja . Või vähemalt muigas . Muidugi , oli ta ju toda tükki enne mitmel korral näinud . Või siis lugenud . Näidend ei pruukinud olla sama mis raamat : näidendis olid inimesed , raamatus tegelased . Inimesed elasid ja rääkisid , rääkisid ennast rääkides vahele , mõnikord ka sisse – surnuks . Ka raamatutegelased rääkisid , kuid lugeja seda ei kuulnud , ainult nägi . Häält polnud ; hääl oli – kui oli – su enda oma . See aga tegi lugemise raskeks . Kaua sa ikka endaga räägid , võõraid mõtteid pealegi ? ! Teatris oli teine asi . Teatris oli vahemaa , mis raamatus puudus või oli näiline : kaugus silmadest oli kaugus sõnadest , mitte inimesest . Inimene jäi sõna sisse või taha , tihti teda polnudki . Esimest rida ( kus Oksana ja Tamara istusid ) ja lava lahutas paar meetrit , kuid sellest piisas , viimasesse ritta pageda polnud mõtet , just sinna vaatas näitleja mõnikord . Näitleja oli nagu hunt puuris , kes aeg-ajalt oma pilgu sinna suunab , kus ta ise olla tahaks . Mõlema liikumine oli mõõdetud , aga piiratud . Mõlemad säilitasid oma salapära ja iseseisvuse , kuid ainult neis piirides , mis neile puuri ja põranda pinnaga ette oli nähtud . Lähedale – esimesse ritta – ei näinud kumbki . Ainult kaugele – viimasesse ritta , seina taha , silmapiirile . Teise vaatuse ajal , kui Oksana neid või veidi teistsuguseid mõtteid mõtles , tundis ta äkki , et teda vaadatakse . Kuid veel enne , kui ta vaatajat märkas , tabasid teda sõnad : " Kas teil on igav ? " Oksana ehmus : kõik vaatasid teda , saalisolijad pöörasid päid , näitlejad tardusid kohale nagu Okasroosikese muinasjutus . Peaosatäitja , täidlaste huultega mees , kes kehastas näidendis kodueestlaseks maskeerunud väliseestlast ja oli seetõttu eriti koomiline ( kuid mitte Oksana jaoks ) , oli oma kõne katkestanud . Ta pöördus otse Oksana poole . " Miks te siis kella vaatasite ? " Oli ta seda tõesti teinud ? Ennast kodus teatri jaoks valmis sättides , oli Oksana kella käe peale pannes tükk aega mõelnud : kas tasub ennast esile tõsta ? Käekell oli kullast , Oksanale oli see jäänud emast . Ka kogelemine oli temalt . Ja lonkamine . Oksana oli oma ema täpne koopia , isal selliseid omadusi polnud , mida saaks pärida . Ka ema oli tahtnud saada eestlaseks , kuid ilma keeleta . " Mulle pole keelt vaja , mul on hing . " Oksana oli ema proovile pannud , rääkinud temaga paar päeva järgimööda eesti keelt . Ja tõesti , midagi ei jäänud tegemata , kõik , mis juhtuma pidi , juhtus keeletagi . " Teil on ilus kell , sama ilus kui teie isegi . " Nii polnud veel keegi Oksanaga rääkinud . Võib olla oli ta tõesti muutunud ? Selle mõtte mõjul sulgeb ta oma silmad teist korda . Seda märkab Tamara ja hüüab mõttes hurraa . Kuid ühes oli Oksana kindel ( sellest saab ta teada õhtul voodis silmi kolmandat korda kinni pannes ) : teda ei muutnud tema enda ilu , kodus tehtud nahkehistöö ( see oli Grigori Vassiljevitši tärmin ) . Oksanat muutis sisemine ilu , seesmine õidepuhkemine . Nüüd on see siis kõikidele teada , ahastas Oksana . Sellest , millest ei tea veel isagi ( ega saa eales teadma ) , teab kogu maailm ! Kuid Oksanal oli maailmast liiga hea arvamus . Maailma jaoks oli Oksana tükk teatrit , head nalja , millel olid traagilised alatoonid – just sellised naljad on haritud publiku ( ja hea näidendi ) delikatessid ! Kuid kuidas suhtus sellesse tema ainuke sõbranna , Tamara ? Vaheajal istuvad nad puhvetis ja joovad kurge . Tamara kostitab Oksanat , kohtleb teda nagu välismaalast , keda võõras kohas ja kultuuris peab juhtima . Isegi konjaki eest ei lase ta Oksanat maksta , surub maha kõik viisid , kuidas Oksana Tamarale võiks tänulik olla . Tänulik teatri , elu ja lapse eest . Tamara : Kas said aru ? Oksana : Millest ? Tamara : Näidendist . Oksana : Sain . Tamara : Ütle . Oksana : Mida ? Tamara : Millest näidend on ? Oksana : Ei tea . Tamara : See on seotud sinuga . Oksana : Minuga ? Tamara : Kellega siis veel ? Kas sa siis ei saanud aru , kui osavalt ta su ära kasutas ? Ta teeb seda alati – hiilgav näitleja , oma ala tõeline meister . Alati leiab ta saalist kellegi , kelle peal välja mängida näidendi põhiidee ... arva , mis ? " Oksana : Laps . Tamara : Loll , aeg . Tamara ütles seda nii – nii kiiresti , nii põgusalt , nii muuseas – , et tundus , nagu ei käiks loll Oksana , vaid aja kohta . Kuid Oksanal oli mõlemast hea meel . Lollist ja ajast . Mõlemale oli ta tänu võlgu unistuse eest , mis nüüd pikkamööda täituma hakkas . Kui Oksanal sünnib laps , räägib ta eesti keelt . Kui Grigori Vassiljevitš hommikul tööle tuleb , ründab teda Valvur . Valvur pole loom , pole ka lind . Loomaaias on küll üks Valvuri nimeline pelikan , kuid ka kõige lopsakam fanataasia ei seoks neid . Valvur on inimene , kel on õige nimi . Ta teeb seda , mis ta on – valvab . Valvuri juures käivad mõnikord külas tema sõbrad , endised rindekaaslased , nad võtavad koos viina ja räägivad lugusid . Lood on kurvad , kuid aitavad elada . Ka Grigori Vassiljevitš on neid kuulnud . Ta võrdleb kuuldud lugusid mõttes enda üleelamistega Afganistanis – on kokkulangemisi , aga ka lahkuminekuid . Tal pole selle vastu midagi , kui Valvuril sõbrad külas käivad . Valvur on üleni armiline , ka see sobib tema nimega ja ametiga . Armid pole sõjast , vaid loodusest . Ja emast , kelle pilti Valvur endaga kaasas kannab ja igal sobival võimalusel näitab . Kui võimalust ei tule , leiutab Valvur selle ise . Valvuril on kehv mälu , ta ei mäleta , kellele ta pilti on näidanud , kellele mitte . Inimesed on viisakad , uurivad arme Valvuri näol , imestavad : " Kas tõesti oli säärased kraatrid ka sinu lugupeetud ema näol ? " Mille peale Valvur vastab : " Just nii see on , võite ise kontrollida ! " Ja pöörab oma põse kaaslase poole , et see võiks arme võrrelda ema palgeil olevatega . Ema foto on otsevaates , kõik paistab nagu peeglist . Kuid seekord ei ründa Valvur teda pildiga , ei tee sellest isegi juttu , vaid peatab oma armilise näo ja hõõguvad põsed Grigori Vassiljevitši näost paari sentimeetri kaugusel . Ta ei kuule hästi , pole kunagi kuulnud , kuid kuuldeaparaati ta endale ei osta . Nagu ema , mõistagi . " Loomad on lahti ! " Kuid parandab ennast kohe . " Puurid on lahti , kõik uksed on lahti tehtud ! " See jätab lootust : mitte iga loom ei taha välja . Ausalt öeldes selliseid – vabadushulle – polegi . Vabaks teeb juhus : juhtud ukse vastu minema ( koksama , kraapsama , tonkama ) , ja vaba oledki . Juhust ei tohi lasta juhtuda ! Kiiruga jooksevad nad loomaaia läbi . Tõsi mis tõsi : uksed on kõik valla , lukud on lahti muugitud või eest kistud . Murdjal pidi olema palju jõudu , suisa ebamaist musklite rammu . Paari tunni pärast , kahe lause järel selgub ka murdja nimi . Päike tõuseb . Pimedusest ( millest paistab läbi ainult Ema pilt ) saab Valgus . Loomaaia sissekäigu juurde asfaldile on suurte tähtedega maalitud : DALLAS See on tegija nimi . Ükspuha kes ta ka ei ole , peltsebul , saatan , langenud ingel või vanatühi , süüdi on tema – DALLAS . Ning süü ei sõltu põgenejate arvust . Ainsamagi mineja eest on too Dallas täiel määral vastutav . Oli ta ehk Valvuri külaline ? Kuid see ei muuda asja . Sellist asja pole varem juhtunud , kuigi loomade vastu on huvi tuntud küll . Mõnikord räägiti ka loomadele jutte . Jutud olid kurvad : kaotustest , mille kirjeldamiseks puudusid sõnad . Siis võis juhtuda , et jutustaja rüüpas pudelist ja nuttis , hunt ( Arvi ) aga kuulas ja haukas võileiva pealt sakuskat . Grigori Vassiljevitš ei hakka praegu Valvurit piinama . Jõuab hiljem , tal on selle jaoks kamber ja üliloomulikud ja looduslikud piinariistad , pikad ja lühikesed rihmad . Ainult üks loom on loomaaiast puudu . Mõistagi pole tänu sellele loomaaed enam loomaaed . Ta on midagi muud , nimetut , inetut . Kuid Grigori Vassiljevitš muretseb selle eest , et inetul ei oleks pikka pidu , et ta muutuks tagasi ilusaks . Nii kiiresti kui võimalik . Grigori Vassiljevitš jookseb oma kabinetti . Laual on paberite kuhi , kõige peal artikkel loomaaiast , see on ilmunud eilses ( <arv>.<arv>.<arv> ) lehes , Grigori Vassiljevitšil on selle üle väga hea meel . Ta ei tea , kust kirjutaja andmed võttis , kuid rõõm sellest ei vähene . Kes ta selline oli ? Tuvi . Loomaaed plaanib uuenduskuuri Tamara Tuvi Järgmise aasta lõpuks kavatseb loomaaed seitsme miljoni krooni eest lõplikult rekonstrueerida troopikamaja , selgub äsjavalminud loomaaia arengukavast . Lisaks rajatakse loomaaia lääneväravasse meelelahutus- ja hariduskompleks , mis peaks valmima <arv>. aastal . Muu hulgas koostatakse projekt amuuri leopardide eksponeerimiseks , lisaks alustatakse aafrikaaniumi projekteerimist ja paksunahaliste maja uuendamist . Kokku vajab loomaaed järgmisel aastal <arv> miljonit krooni . Lähema viie aasta jooksul kavatseb loomaaed välja vahetada enamuse endistest sõjaväeladudest kohendatud ja küllalt amortiseerunud rajatistest . Kuni <arv>. aastani vajab loomaaed investeeringuteks kokku sada miljonit krooni . Grigori Vassiljevitš telefoneerib . Valib numbri : <arv>. Vastajaks on naine , korrapidaja . Grigori Vassiljevitš teab teda , peaaegu et tunneb : ajas korda selle kevadise varguse asja . Veider vargus : inimesed varastati purupaljaks , kooriti pealaest jalatallani , hea , et lehte ei läinud , selle eest on ta korrapidaja-naisele tänulik . Kuskil peaks olema linnaelanike kaebus ja kadunud asjade loetelu : kroonid , vihma- ja jalavarjud . Millal võib öelda , et tunned ? Kas siis , kui armastad ? Alles siis ? Või juba enne ? Telefonis ? Traadis ? Grigori Vassiljevitš räägib vene keeles , temast saadakse aru . Ta ütleb : " Ärge teda laske . Ta ei tee kellelegi paha . Kutsuge teda nimepidi . " Grigori Vassiljevitš muretseb Mardi saatuse pärast . Mart on lõvi , tema vuntsid on punased , kuid see ei näita tema iseloomu . Loomult on Mart laisk ja leebe , tal läks kõht lahti , kui ta Tiidul näpu otsast näpsas , ei võtnud mitu päeva järjest toitu vastu . Mart oli armastuse ristiema ja ämmaemand . Oksana , ma armastan sind ! Ma olen loom , inimene ma olla ei julge . " Kahju , kuid jäite veidi hiljaks ... " Tamara on üksi . Ta on tapnud kõik oma unistused . Ta ei taha meest , ei taha naist . Mõlemad on tal olnud , mõned isegi topelt . Näiteks Oksana . Või too taksojuht , süüdistuse tunnistaja . Vaid tema võinuks tõendada , et Tamaral on laps indiaanlasega . Kodukootud teksapükstega . Lillega . Kõige ilusamaga , injuni kirikarikakraga ! Kus on Tiit ? Kodus , käsikirjas . Miks ei ole jalakirja ? Kui inimene kirjutaks jalaga , kas kiri oleks siis jalakiri ? Jah , oleks . Valukirja pole . Võiks olla . Tiidu kirjad on kõik valukirjad . Tamara neid lugenud pole . Ta kirjutab ise , tema kirjad on kõikjal , kõige sagedamini WC-s . Tamara on näinud , kuidas tema kirju loetakse . Tahaks küsida , kuidas meeldib . Aga ei saa . Võõraga . Ainult omaga , Oksanaga . Ta näitas oma artiklit temale . See on sinust , ütles . – Minust ? – Kellest siis ? – Kus on siin minu nimi ? – Nime ei ole , aga sinust on . Nagu näidendiski , mäletad ? – Mäletan . – Siis usu . Sa oled iga sõna sees või taga . Sest seda kirjutades mõtlesin ma sinule . – Kas ka arvudes ? Olen ma ka numbrites kirjas ? – Loomulikult , seal kõige rohkem . – Miljonites ? – Miljonites , ja aastates . – Oksana läks Lätti . Ka Lätis on loomaaed . Parem kui Eestis . Kuidas seal inimesed on , ei tea öelda . Kuid see polegi nii tähtis . Oksanal pole inimesi vaja . Tal on üks inimene , kellele ta paneb nimeks Pavo . Pavo on õige nimi . Isegi siis , kui peaks olema tüdruk . Pavo on Pavo . Ja teeb seda , mida nimi ütleb . Tamara otsib endale elupaika . Senini on ta elanud Tiiduga koos , kuid formaalselt . Tiidul on uus kaasa – valu . Tamaral pole kedagi . Kuid tal on palju raha – ajakirjanikud teenivad hästi . Eriti kui nad on arad . Kui neil on enne iga intervjuud kõht lahti . Ja Tamara on selline . Kuid oma mehega koos ta enam elada ei taha . Ja ta julgeb minna otsima endale paika , kus ta võiks rahulikult ja ilma unistusteta elada . Kuid mitte kõiges pettununa , ei , seda mitte . Tamara võiks olla kellegi unistus . Kellegi , kes igatseb olla ilma unistusteta . Kuid ta ei tea selliseid . Peale enda . Ja tema on oma saavutanud . Ta võib endale elukaaslase muretseda , näiteks taksojuhi . See oleks ideaalne . Taksojuhil on suur unistus . Ta unistab sellest , mis Tamara käes on käkitegu . Mida enam Tamara tema unistusi täidab , unelmate isetäituvat reservuaari tühjendab , seda vähem tunneb ta ise kiusatust . Midagi soovida , tunda ta tahab , kuid selleks on kontserdid , teater , võib olla isegi raamatud . Kuid ei , raamatud on liiga seotud Tiiduga , pigem siis teater ja kontsert . Aga mis saab taksojuhist ? Mis on ta nimi ? Ütleme , et Asko , taksojuht Asko . Kui Asko temaga koos kontserdile või teatrisse tuleb , siis täidab ta tema soove sealgi . Võimatu , et ta seal midagi ei soovi . Midagi sellist , mida ta enne pole soovinud . Tamara saab sellega hakkama . Sõltub muidugi etendusest . Mida kõrgem kunstiline tase , seda kergem temal . Tamara otsib endale elupaika . Talvel liigub kortereid rohkem . Kõigepealt kammib ta läbi need kohad , mis on Lasnamäel . Miks Lasnamäel ? Tamara vaatab enda ümber : kellelt on ta seda küsinud ? Läheduses pole kedagi . Või siiski : läbi lumesaju paistab värviline vurrkann . Nagu paabulinnu saba Fellini filmis . Kui Tamara kunagi millestki on unistanud , siis sellest . Tamara tüürib läbi paksude helveste kirju pöörise poole . Keegi seisab sajus ja keerutab vurrkanni . Vurr peatub ja muutub varjuks . Varju all seisab poiss , kes varju kohe uuesti käima paneb , nüüd juba teistpidi : päripäeva . Vanasti kutsuti sellised päikesevarjudeks , nüüd on ajad muutunud ja värvilise varjuga käiakse ka vihmas . Või lumes . Poiss on ajast ette jõudnud . Poisil on erakordselt laiad lõuapärad , kuid kitsad , justkui sissepoole imetud huuled . Tamara ütleb poisile aadressi : Mahtra <arv>-<arv>. Kus see on ? " Sa tuled meile , " ütleb poiss . " Ema saatis mind vastu . Meil on alt uks kinni . Mina olen Viktor . See , et mul nii laiad lõuapärad on , tuleb sellest , et ma imen veel lutti . Kui ei ime , siis keerutan varju . Keerutamine ajab imemise meelest , ükskord peab ikka täiskasvanuks ka saama . Kus sa elad ? " " Lasnamäel . " " Miks sa Lasnamäelt Lasnamäele tahad ? Loll oled või ? " Tamara tasub usalduse eest usaldusega . " Mul on haige mees . Kui temaga midagi peaks juhtuma , siis on ligem . " " Mis tal viga on ? " " Valud , suured valud . " " Miks sa siis tema juurest ära lähed ? " " Ta ütleb , et need on minust . " " Siis muidugi . Ta ei tohi siis teada , et sa oled lähedal . " " Ta ei tea . " " Võta . " Poiss annab varju Tamara kätte , võtab hetke pärast taskust luti ja pistab suhu . Mõmiseb : " See oli rekord . Üle minuti pole ma ilma saanud . Seekord oli rohkem . Kella vaatasid ? " " Vaatasin . " " Palju oli ? " " Minut kolmkümmend kolm . " " Kas sul on täpne kell ? " " Täpne , kullast . " " Kui kullast , siis täpne . " " Just . Ema oma , ta andis selle mulle , kui ära suri . Ma ei julgenud seda kanda . " " Miks ? " " Kartsin , et jätan endast vale mulje . " " Miukse ? " " Et olen ilus . Ilusam kui tema . " " Mstanimi ? " Poiss püüab seda , mis ta öelda tahab , imemise sisse või vahele ära mahutada . Osalt see õnnestub , osalt mitte , sõnad kaovad üksteisesse ja lurinasse . Poisi suunurkadest voolavad mahlased nired . " Oksana . " " Mvihkanvnelasi . " " Oksana oskas eesti keelt . " " Kuspra ? " Kus ta praegu on , tõlgib Tamara öeldu . Ning vastab : " Lätis . " " Mvl . " Loomulikult , teisiti ei saa ollagi : kui vihkad ühtesid , siis vihkad ka teisi . Ja iseennast . Kuid vihkamise jaoks on Viktor veel liiga noor . Kõik temas keeb ja pulbitseb , temas on palju algusi ja ei ühtki lõppu . Sellist , mis midagi ei tähendaks . Lõplikku . Kõik lõpud temas on lõputa . " See on minu ema . " Selle ütleb Viktor välja selgesti . Tamarale jääb mulje , nagu võtnuks ta luti ütlemise ajaks suust , kuid kui ta vaatab , on sinine lutirõngas ikka hammaste vahel . Tamara saab emaga tuttavaks , ta tutvub korteriga . Korter on korras : kaks tuba ja köök . Sellest piisab : unistusteta inimene ei kuluta ruumimeetreid . Isegi takso-Asko mahuks siia ära . Viktori ema tutvustab ka naabreid . Kõrval on vaikne . Kuid all elab üks hull , kes iga väiksemagi piiksu peale endast välja läheb ja harjavarrega taguma hakkab . Hullu nime ema ei tea , aga ta töötavat loomaaias , seda teab rääkida Koristaja , kes tunneb kõiki . Ükskord käis tal külas raskete laugudega laudlame naine ja nad seksisid nii kõvasti , et terve maja vappus . Ema on aus . Ta on aus nagu tema poegki , pole võimatu , et iseloom on tal Viktorilt : kelle järelt kasid , selle nägu lõpuks ka oled . Tamara ja ema löövad käed , Viktor lööb lahti . Järgmisel nädalal kolivad ema ja Viktor välja ja Tamara võib kolida sisse . Viktor ja ema kolivad ühe sugulase juurde Nõmmele , seal on vähem nõmedust . Ema tuleb Viktoriga välja Tamarat saatma , nagunii peavad nad koos apteeki minema . Uut lutti ostma , vana on nagu tükk nartsu , tuim ja maitsetu . Vari käib veel küll . Vari ja lutt vaheldumisi , nii see lapse-iga ükskord läbi saab . Väljas kohtavad nad alt-naabrit . Ta on üleni mustas : mustad püksitorud torkavad valgel lumel silma . Silmast välja neid ei saa , ilma seletuseta mitte . " Tal on lein . Ta läheb Mardi matustele . Mart on lõvi . Ta lasti hiljuti politsei poolt maha . Mart maetakse lemmikloomade kalmistule . Teisi lõvisid seal pole , rohkem koerad ja kassid , paar kilpkonna , üks ilma kilbita , tosinkond hamsterit ja mõned linnud , aga eks surnult on kõik sugulased . " Tamara vaatab meest . Meest mustas . Ja tal on tunne , nagu näeks ta midagi , millest talle on varem räägitud . Pikalt pajatatud , abi ja nõuannet palutud . Ja saadud . Ja jälle räägitud . Lõpuks lõpeb iga jutt otsa , see on üks mis kindel . Kui ma selle loo kirjapanemise olin lõpetanud , tuli mulle meelde , et lapsena meeldis mulle mängida nipsu . Ma olin väga hea mängija , minust paremat polnud . Kuid vahel võisin ma ka kaotada . Just kaotusest , milles olid eos kõik tulevased lüüasaamised ( aga ka ülesaamised ) tahaksin rääkida . Kuid selleks , et seda teha , peab kõigepealt kirjeldama mängu . Nips on tihedalt seotud teiste mängudega – male ja kabega , aga ka tolle nipsuga , mida lastakse otsaette . Tolle nipsuga on sellel nipsul , mida mina tähtsaks pean , vaid väline sarnasus . Neil on üks nimi ning kuivõrd mõlema puhul kasutatakse sõrmi , täpsemalt pöialt ja nimetissõrme , siis võiks neid ka üheks mänguperekonnaks kutsuda . Eristab neid see , et viimasena nimetatul pole midagi ühist male ja kabega , vaid et see on jõhker mäng , kus sihitakse ühte kohta ning nähakse vaimusilmas muhku , mis vastase laubale kohe ka kerkib . Mängisin seda oma onuga , kes oli minust ainult kaheksa aastat vanem , kelle näpud olid minu näppudest tugevamad ( kuid ka tundetumad , ja see ei tulnud esimest sorti nipsumängu puhul alati kasuks ) ning kellele sattus alati suuremate numbritega kinopilet . Onu ei lasknud kohe , ta viis viivitamisega mu nii endast välja , et mõnikord võis juhtuda , et üheaegselt nipsu plaksatusega tuli mulle ka tilk püksi . Või vesi silma . Või mõlemad . Viivitamine oli jubedam kui valu , jälgim kui sinine muhk otsaees . Me mängisime kõik piletid , mis meil olid , korraga läbi , kogusime neid tagavaraks ja kuu lõpus kukkusime mängima , minu onu oli ema vend ja ema oli ka noor , tema vanus ja minu kinga number läksid ühte , kolmkümmend seitse , emal oli sama suur jalg kui minul . Me mängisime endale muhud otsaette , temal olid pisemad , sinist peaaegu polnudki , mul olid nii suured , et ema nägi neid , kuid keelama ei hakanud , ta teadis , et ega selles eas polegi suurt midagi muud teha , kui nipsu mängida , ainult et poleks tohtinud mitu korda ühte ja samasse kohta lasta ja ega onu alati ei lasknud ka , muhke oli mitu , kuid üks oli alati teistest suurem . Kuid nipsumäng on juba korra selline , et seda ei saa osade kaupa ära keelata , see on selles eas loomulik , et inimesed käivad kinos ja mängivad pärast nipsu . Liigutada ei tohtinud , liigutamist ja ai'd karistati ühe lisanipsuga . Selle reegli olime ise välja mõelnud , võimalik , et see olin mina , mulle meeldis aus olla , ma ei teadnud , et au ja valu on üks ja sama asi . Ja armastus , aga ühes teises keeles , mida ma siis veel ei tundnud ; mõlemast sain aimu üheaegselt , aga see on üks teine lugu , seda pole siin kirjas . Pea kõik mu valusamad muhud , muuseas , tulid sellest lollist , aga ausast reeglist . Pigistasin silmad kinni ja liikusin plaksakale vastu . Kuid silme ees seisid sõrmed , minu onu kokku pigistatud sõrmevedru , mis oli nagu vibu , kuid ilma nooleta . Ma nägin seda läbi veekalkvel silmade , läbi kokkusurutud roosade laugude , mille all sähvisid valgustäpid , tähed ja rõngad . Sirutasin kaela välja , anudes valu . Kuid onu , selle asemel , et halastada , tõstis parema käe pea kohale nagu timukas ja tõi selle siis aeglaselt alla , määris instrumenti süljega – ptüi ! – ja vallandas alles siis piinariista päästiku . See , et ta sõrmele peale sülitas , oli hea , märg sõrm polnud nii valus kui kuiv , kuid muhk , mis sellest kasvas , nägi see-eest kohutav välja , umbes nagu mädamuna . Onu võis lasta iga sõrmega . Olen siin rääkinud ainult ühest viisist , tegelikult oli neid sama palju kui sõrmi ja nende kokkusobitamisvõimalusi . Ja igaüks jättis erineva jälje : pöial oli loomulikult põhirelv , ilma temata ( onu ilma pöidlata on nagu ... kuid jätame selle mõtte targu poolikuks ) poleks laskjat , laskmine oli võimalik vaid tänu ülejäänud seltskonnale , mis pöidla tagant välja sähvatasid . Isegi väiksel sõrmel , mida meie kandis kutsuti väikeatsiks , oli oma ning sugugi mitte väike osa etendada : tema nokkis kulmukarvu ; saladus seisnes selles , et onu oli selle sõrme küüne spetsiaalselt pikaks kasvatanud ja sakiliseks lõiganud . Nagu raspel , ütlete , ja te ei eksi . Nipsud jagunesid kaheks : pöidalt lastuteks ning pöidlaga lastuteks . Kui lasti pöidlaga , olid löögi toestajaks nimetissõrm , pikkpeeter , nimetamats ja väikeats ; teisel puhul oli vastupidi ning siis tegi pöial toestajatöö . Kokku oli võimalikke laskmispositsioone kaheksa , kuid nende arv kahekordistus , kui võeti tarvitusele ka teine käsi . Laste sadismi on veel vähe uuritud ; ometi võiks sellest ka täiskasvanute mõistmisel abi olla . Alljärgnevalt on toodud ülevaade nipsumängu maailmas levinud positsioonidest . <arv> . PN ( pöial+nimetissõrm ) PM-ga alustavad tavaliselt algajad , kuid pole välistatud , et seda kasutavad ka suurmeistrid . Viimased üldreeglina mängu jooksul asendit ei vaheta , tekitades nõnda vastasmängijas segadust . Kuid ainuski vääratus ülalmainitud taktika puhul võib tähendada kaotust . Taktikat nimetatakse mõnikord ka AG-ks ( algaja+geenius ) . <arv> . PP ( pöial+pikkpeeter ) PP põhiliseks eeliseks teiste asendite ees on löögi tugevus . Sellest hoolimata ei kasutata PP-d pea mitte kunagi avataktiks . Üledoseerimisest hoiduvad ühtviisi kõik mängijate grupid ja tasemed . Sellest johtuvalt kasutatakse teda harva või siis lootusetus seisus : kas kõik või mitte midagi ! Mõistagi kuulub kõik geeniusele , ka siis kui ta valinud mitte midagi . <arv> . PNi ( pöial+nimetamats ) PNi leiab kasutamist vaid äärmise väsimuse korral , klassivahe pole märgatav , eksimused nii skaala üla- kui allosas on kattuvad . <arv> . PV ( pöial+väikeats ) PVd kasutavad vaid geeniused omavahel ; või geenius samaväärse talendi puudumisel üksinda . Põhjuseks – ja selgituseks – on vahemaa sõrmede vahel . Põhimõtteliselt on too väike , kuid mõnikord üsna nipsakas jäse ( võimalik , et lendamisel ülivajalik ) täiesti tarbetu : temaga ei tehta midagi , ta ise ei tee midagi ning teda on ka raske millekski sundida . PV on evolutsiooni ussjätk , ripats , mis säilib vaid tänu intelligentsi ekstravagantsustele . Nüüd tahaksin rääkida põhilisest – kaotusest , mis sisaldub võidus . Igas võidus on see olemas . Kui me ei võida , ei taha võita ükskõikselt , vaid innuga . Juurteni juureldes selle üle , mida me teeme , miks me võidame , miks oleme teistest paremad . Ning just siis , garanteerin teile , tulevad esimesed ebaõnnestumised . Nii juhtus ka minuga . Meie kodus mängiti kabet , isa tundis ka malekäike , kuid see mäng nõudis süvenemist ja aega , mida isal ei jätkunud . Minu jaoks oli male elutu , temas polnud valu või seda tuli oodata liiga kaua , liiga sageli juhtus see alles mängu lõpus , kui üks vigur – kas mitte kuningas ? – allaandmise märgiks laual pikali koksati . Just nimelt koksati , löömine oli male jaoks liialt brutaalne , kontakt malendite vahel oli minimaalne ning mõtteline . Tasemel mängijad ei teinud midagi juhuslikult ; kaotajale tundus ka kaotus tagantjärel pigem sihilik , ise endale tehtud kui vastase sepitsetud . Male oli masohhism , jõudsin sellele järeldusele õnneks varakult , ilma ise mängimata . Mulle piisas pilgust ülaõue Sergeile , miilitsale , kes istus suvel pühapäeviti laia räästa all , pea käte vahel ja uuris ruute , kus seisid liikumatult vigurid , oodates , millal miilits neid puudutab . Vahel seda ei juhtunudki ja see ei tulnud sellest , et Sergeil polnud paremat kätt ( ta oli selle kaotanud võitluses metsavendadega ) , vaid et ta oli end pika piinamise tagajärjel kaotajaks tunnistanud . Kabes olin ma tugev , tegin korra isegi isale pähe . Kuid mulle ei meeldinud mu võidud , olin nende suhtes ükskõikne , võisin võita , võisin kaotada – kama . Nois võitudes polnud valu , polnud ka kaotust ja tõelist piina , mida valmistab kõik , mis ei tule sust endast . Nüüd nipsu juurde . Tolle nipsu juurde , mida mängitakse <arv>-l ruudul nagu kabet ja maletki , nuppudeks aga on kabenupud . Nupud rivistatakse üles üksteise kõrvale , neist moodustub neli rida : kaks valget ja kaks musta . Seejärel hakatakse laskma . Üldjuhul lastakse nimetissõrmega , kuid kasutada võib ka teisi sõrmi , sõltuvalt sellest , kuhu lastud nupp laual – väljal – mängu käigus libiseb . Üldiselt on keerulisematel juhtudel kõige kasutatavam näpp pöial , mis haagitakse teiste näppude , tavaliselt nimetissõrme ja pikkpeetri taha . Liikuda või laua tagant tõusta ei tohi . Mäng on lihtne , mängitakse seni , kui ühed nupud on teised väljalt minema pühkinud . Mängu mängitakse ridade kaupa . Tükk aega ei kaotanud ma kordagi . Tõsi , minu ainsaks mängukaaslaseks oli onu , nipsutamine istus temalegi . Teistele ma ettepanekut teha ei julgenudki : Sergei oleks mulle äkkvihas malelauaga äianud ; või taburetiga , kus ta istus . Vanaema , kellega ma muidu kaarte mängisin , nägi halvasti , pealegi olid tema näpud kanged nagu kaelgi , mida ma mudisin . Ema oli liiga hea , ta oleks minuga mängima jäänudki , ma ei tahtnud tema elu ära rikkuda . Isa ? Isaga võinuksin ehk mängida , kuid pärast seda , kui olin talle kabes ära teinud , ei teinud ta minust enam välja , oli vist solvunud , ma ei jõudnud talle nii palju kaotada ja nuppe ette anda , et ta ennast ükskord jälle hästi tundma oleks hakanud . Kuigi onu mulle kogu aja kaotas , ei keeldunud ta mängimast . Ta ihkas revanši , ta justkui teadis , et ükskord peab see juhtuma , et kaotab ka see , kes kunagi pole kaotanud , on võitnud ka siis , kui on kaotanud ( teistes mängudes , võib olla ka eludes ) . Mida rohkem me mängisime , seda suuremaks kasvas võimalus , et juhtub see , mis pidi juhtuma . " Teeme . " " Teeme . " Meie sõnavara oli kahenenud neile kahele , tegelikult ühele sõnale , kust olid kadunud kõik hääletooniga edasi antavad nüansid . Tavaliselt ütles selle sõna onu – minul kui fataalpatoloogilisel võitjal ei sobinud seda teha . Kuid ma pidin midagi vastu ütlema : iga käik , ka kõige labasem , nõuab vastukäiku , muidu muutub mäng mõttetuks ning jääb inimene üksi , üksi oma kiindumusega nagu Sergei , solvumisega nagu isa , armastusega nagu ema . Onu istus minu vastu . Ma nägin ta sõrmi – minu võitmiseks oli ta ohverdanud kõvera küüne , mis mulle nii isemoodi haiget tegi , et ma selle järele mõnikord isegi igatsust tundsin . Ma nägin ta nägu – väga ilusat ; ta oli peaaegu sama ilus kui ema , keda peeti linna kauneimaks naiseks ; kahjuks oli linnas ilusaid mehi rohkem kui naisi ja onu ei saanud oma ilust mingit käegakatsutavat kasu , tal polnud isegi pruute . Loosi tahtel lasi esimesena tema . Valge nupp sahises üle pappruutude ning peatus jõuetult , hirmust poolsurnuna minu nupurivi ees . Teda sealt ära koristada oli käkitegu või kukepea , kuigi mõlemat , nii käkki kui kukke , on sellise sõnakasutusega alandatud ja solvatud . Sorri . Selleks ajaks oli mul välja kujunenud harjumus sihtida kaht nuppu korraga . Kui vedas , võisin kogu laua ainsa hetkega lagedaks teha . Mul tuli lasta kahe nupu vahekohta , vahel lendas selle tagajärjel välja ka kolmas . Kuid ma ei saanud oma taktikat ja mängutehnikat sellele rajada : kolm oli kohtu , mitte mängu seadus . Kolm ( mängimine mänguvõõra mõistega ) tekitas laual kaose . Sergeil tõusnuks selle koha peal ( mõistagi males ) kulm , puuduolev käsivars aga sirutunuks kaelalt külma higi pühkima . Nüüd , kus surmamõistetu , tegelikult juba surnud ( surra tervenisti on kergem poole kaupa ) nupp minu ees seisis ( valmis juba järmise käigu ajal minu nuppe olematusse kukutama ) , ei jäänud mul muud üle , kui suunata lask tema pihta , kuid nii , et ta viiks minnes kaasa ühe oma kaaslase – teise . Rõhutan seda sõna meelega . Selleta poleks mängul mõtet , rääkimisel häält ja kirjutamisel kriipsu – jälge , jukut . Kõik õnnestus : kaks valget ( onu ) lendasid laualt , lauale jäi võidukas must ( mina ) . Ka juhul kui onu seda kõike mõttes ette oli näinud ( välja arvatud surnu suremine ) , olin võitja ikkagi mina . Sest järgmine käik oli minu oma . Lasta võis esimese eksimuseni . Ka järgmises partiis alustas võitja . Nii et kuigi mul polnud olnud võimalust alustada , oli mul võimalus lõpetada . Must ei alusta , kuid võidab ? Kui palju on maailmas mänge , kus selline reegel kehtiks ? Vähe või üldse mitte . ( Ma ei räägi elust . ) Kuid ometi nii juhtub . Võib juhtuda , kuid siis peab enne midagi juhtuma mängijaga . See võis olla haigus , mis mind tabas . Olin nakatunud juba varem , enda teadmata . Haiguse kirjeldus ja nimetus langevad kokku – samaaegsus . Ladina keeles kõlaks see paremini ning ka usutavamalt või siis vähemalt saladuslikumalt , kuid ma ei hakka sõnaraamatutes sorima , teades , et sellest pole abi . Leiaksin sõna , kuid kaotaksin mõtte – kui tavaline see on ! Seda teavad mitte ainult need , kes on olnud haiged , vaid ka need , kes on elanud elu , mida ainult takkajärgi saab kutsuda looks . Nupp , millega ma minu ees kükitavat täissurma ootavat poolelu nipsasin ( nimetisõrme ja pöidlaga ) , liikus ise paigast vaid nii palju , et hoopi anda ; Valge sööstis otsejoones kuristikku , haarates tee lõpus endaga kaasa ühe oma kaaslase , keda olin sihtinud – Teise ( lisamatagi – Valge ) . Paraku ei lahkunud nad üheaegselt , nagu see muidu teistsuguste positsioonide puhul tavaline oli . Selgitan : ühe nupuga kaht välja lasta on lihtne , kui kaks nuppu seisavad otse su ees ; mida suurem on vahemaa , seda raskem see on . Võib juhtuda , et välja lendab su enda nupp – otsejoones , uhkelt , vabasurma ! Oo , kui piinlik see on ! Nägin seda oma onu peal : veel enne , kui nupp üle mängulaua ääre vuhises , olid tema põsed juba punased ! Seda juhtus temaga tihti , nagu ma juba ütlesin , oli tema minust kehvem nipsutaja . Võib juhtuda , et nupp lööb laualt ühe vastase nupu , kuid kaob ka ise . See lahendus oli vastuvõetavam , alati sai öelda või ilmega märku anda , et halb tulemus oli tingitud rasketest tingimustest , positsioonist lahinguväljal , ilmastikuoludest , sõdurite kurnatusest ning lõpuks ka südametunnistusest – kui sured sina , suren ka mina . Võib juhtuda , et saavutatakse maksimum : nupp riivab küljega vastast , see libiseb külgpuutest välja , nupul aga jätkub jõudu paisata põrmu veel mõni vastane . ( Teadlikult saab arvestada kahega , kuid lõppmängus võib mõnikord ette tulla , et üks nupp teeb puhta töö . ) Nii juhtuski : minu nupp oli peal , onul kaks nuppu läinud . Mina aga tundsin rõõmu asemel südames korraga teravat valu , valuga üheaegselt kurbust , seejärel aga , sekundi murdosa vältel süüd . Olin süüdi , et kaks surma polnud üks surm ; suutnuks ma neid ühte sulatada või maksimaalselt lähendada , polnuks ma tundnud ei valu ega kurbust , mis takistasid mind mängimast . Kohe ma siiski alla ei andnud . Sooritasin imesid : lasin teise käe ja teiste näppudega , lasin selja tagant , silmad kinni , ühelt jalalt , võtsin sisse üha võimatumaid asendeid , kuid miski ei aidanud , süütunne üha suurenes . Lõpuks lõin laua ümber , järelejäänud nupud , võidukad mustad lendasid laiali . Hetkeks nägi onu välja nagu peiupoiss konfetisaju all . Kuid ta muheles – ka ühe nupuga , ühe valgega võib vahel võita . Ehkki mängu algus oli olnud kurjakuulutavalt amatöörne , ütlesid atakeerija närvid üles , võit aga kuulus loomulikult sellele , kelle närvid olid korras , kes ei põdenud tuntud ja tundmatuid tõbesid . Sõnaga , sellele , kes oskas mängida mitte ainult mänge – või Mängu – , vaid ka Elu . Mina see kahjuks polnud . Võit kaunistab inimest . Eriti onu . Jälle on ta ilus , kuigi üksi . Jälle on ta ema , ehkki onu . Miks ma kaotasin ? Miks polnud mu kaotus võit , nagu see siiani alati oli olnud , ükskõik , millised olid mängud või mängijad ? Mõtlesin selle üle öösel järele . Nägin vaimusilmas kõiki neid nipse , mida me olime mänginud , kuni tuli see üks , suur ja saatuslik . Kõrvaldanud mõttes ( ja ühekaupa ) kõik sobimatud vastused , jõudsin peagi järeldusele , et asi pole mängus , vaid nuppudes . Pinge kahanes tahapoole taandudes ; esimesed mängud olid olnud pingevabad : kaotades ( mida samuti ette tuli ) tundsin , et olen võitnud , võites võitsin topelt , kuid ei näidanud seda välja . Olin nagu atleet , kes teab , et ala , mida ta harrastab , pole ainus , milles ta võib olla edukas . Mingist ajast peale hakkasin tundma , et olen loodud ainult selle mängu jaoks . Et Nips on samavõrd Minu kui Mina Nipsu . Sellega koos muutusid ka nupud Minu Mina pikenduseks : nad olid organid , millega ma hingasin , sõin , jõin , mõtlesin ja rääkisin . Minu sõnadevool sõltus mängust . Ta kahanes kaotades ja paisus võites . Ning vastupidi . Muud kanalid töötasid normaalselt ning kui mõned unetud ööd ( mida oli varemgi ette tulnud ) maha arvata , olin täiesti terve , täiesti terve ja ( nagu oluline lisada ) normaalne laps . Asi muutus , kui nuppudele kleepus meie näppude higi , sülg ja tatt . Ehk teisiti öeldes : väliselt väheliikuv mäng nõudis meilt pingutusi , juuksejuuri niisutavat kontsentratsiooni , energiajuhtivust . Oli ka asju , mida me ei suutnud kontrollida , mõned meie liigutused ei allunud kontrollile . Need liigutused olid spontaansed , ilmusid ei tea kust , neil polnud algpunkti ning nad ei lõppenud mingis punktis , vaid kordusid aeg-ajalt ebaregulaarsete sööstudena . Kõige ilmekamalt avaldus see sõrmeotstes , nimelt neis , millega me lasku sooritasime . See võis olla neljas või viies , võib olla ka kuues partii , kui seda enda juures täheldasin . Kuid siis oli juba hilja , näpp – nimetissõrm – oli juba suust läbi käinud . Ehk ka ninast , kuid selget ettekujutust mind tabanud lummast mul siis veel polnud . Kui laual polnud enam ühtki päris puhast nuppu , hiilis minu hinge kujutlus , et nupud on elus . Vähe sellest , need polnud minevikupeegeldused , mis minu pähe pesa tegid , kurnates organismi kui tervikut , vaid ma nägin aega , kui surevad mu ema ja isa , onu ja onunaine ( keda veel pole , kuid ma võin öelda ta nime ) ning mina ja mu tulevane – pööraselt ilus tüdruk – ja me kõik tahame , et surm tabaks meid ühel ja samal ajal. Meie , mina ja mu sise-sõstrasilm , valime ( minu mõttes ) lennusurma , me laseme õhku lennuki , kus mina olen piloot ja tema ainuke reisija . Meid on püütud takistada , meid on püüdnud ümber veenda ametivõimud ja säilinud sugulased , kuid me pole neid kuulda võtnud . Meil on taskus tunnistus meie abielust , meil on seljas pidulikud riided , tume ülikond ja valge kleit , oleme tulnud meie abielu registreerimise tseremoonialt , mille maotus ja mõttetus meid haigutama ajas , kuid me vajasime dokumenti , mis fikseeriks kõige tähtsama – Aja . Kohe pärast tseremoonia lõppu oleme võtnud takso ning kihutanud lennujaama . Lennujaamas leidub umbusklikke , kuid nad leebuvad , kui kuulevad , et soovime surra armastuse nimel : metalliotsijad lakkavad töötamast , teenistujatel ununevad eeskirjad sellest , mida peab tegema , kui lennukit tahetakse kaaperdada , lennuki piloot julgustab mind , ma ütlen talle , et ärgu muretsegu , minu isa oli hävituslendur , ma istusin tema kõrval ja vaatasin alla ja all maa peal suitsesid varemed ja Berliini kohal lehvis punalipp . Meile helistab Eesti President ning ütleb , et on mõttes meiega . Mõttes mõttes . Ta pole ainus , meie poole pöördunud VIP-ide arv on lõputu , meie vastu tunneb huvi ka Guinessi rekorditeraamatu kohalik agent , kuid me ütleme talle ära : ei , meie pilte ta ei saa , meie ühises testamendis on kirjas klausel , mis keelab meist järelejäänud materjalide ( koolikirjandite , kirjade jms ) kasutamise ka noil minu võimalikel järeltulijatel , teisikutel ja tehislastel , keda nipsunuppude külge kleepunud higist kloonida võidakse . Me teeme seda , mida teised teha ei julge . Ookeani kohal lennuk plahvatab . Tükke järele ei jää , nii võimas oli lõhkeaine – minul jõhkralt kingatallas , temal sulnilt silmatäpis . See on tehnika ja meie viimane sõna . Me sureme samaaegselt – samaaegsusse . See on ilus surm – väga ! Ma olen ilus nagu mu onu ja tema on ilus nagu mu ema . Sellest ajast peale ma nipsu enam ei mängi . " Darwini loomades " on kasutatud alljärgnevaid tekste : Joseph Campbell . The Masks of God . Creative Mythology . Arkana Books , <arv> , lk <arv>. Jared Diamond . The Religious Success Story . The New York Review of Books , <arv>.<arv>.<arv>. Piret Tali . Mina usun sulgedeta indiaanlastesse . Eesti Päevaleht , <arv>.<arv>.<arv>. Kristjan Jõevere . Loomaaed plaanib uuenduskuuri . Eesti Päevaleht , <arv>.<arv>.<arv>.