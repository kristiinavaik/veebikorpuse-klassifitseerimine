kirjak	ilu_orlau_jutt6.tasak.ela	Karen Orlau Astrid vaatas peeglisse ja andis näolihastele käsu : naeratage . Kanavarbad silmade ümber paistsid nii veel rohkem välja ja huulenurkadega ristuvad vaod muutusid teravamaks . Huulepulk oli väsinud ja lähedalt vaadates oli näha , et värv valgus huule kontuurjoonelt imetillukeste punaste kreemiojadena nahapooridesse . Juuste värv oli veidi kulunud ja kolme millimeetri võrra välja kasvanud . Alt aimusid mõned hallid juuksekarvad — aga ainult siis , kui väga lähedalt vaadata . Astrid uuris end halastamatult . Asi ei olnud väga hull , no tõepoolest . Ta oli ikka veel ilus . Veel . Aga see " veel " paistis silma . Astrid sulges silmad ja kujutles Freyat : virsikutaoline värske ja sametine nahk , hallid , alati veidi üllatunud silmad , pikkade sõrmedega tundlikud kunstnikukäed ... Kogu tüdruku kehast õhkus nooruse lõhna ja ilu iseenesestmõistetavust . Ta avas silmad ja süvenes uuesti oma peegelpilti . Martinile ta meeldis , selles oli võimatu eksida . Kui nad taas kokku said — nende järjekordne romantiline kohtumine — oli see midagi enamat , kui Astrid oma teistest armukestest mäletas . Martin isegi vaatas teda teistmoodi kui teised . Ta julges vaadata nagu isand : nagu šeik haaremi esinaist . Juba ainult sellisest pilgust muutus Astrid nõrgaks , rääkimata sellest oimetuseni sügavast , turvalisest rahulolust , mida Martini tugevus pakkuda suutis . Mehe seljatagune oli ainus paik maailmas , kus Astrid suutis end lõdvaks lasta ja unustada . Nende suhte algus oli eelkõige ihulik . Kuna mees pidi arvestama , et mõni perekonnatuttav võib neile peale sattuda , jäid baarid ja klubid ära . Hotellitoad , kämpingud , mõnikord auto tagaiste — nagu armunud teismelistel . Astrid oli rahul , kuna mees näis teda ihaldavat rohkem , kui tema meest , ning see mõjus enesetundele hästi . See oli aga petlik algus ... Nad leppisid kokku , et kohustusi ja sidemeid sellest suhtest ei tule . Ainult nii palju , kui mõlemale meeldib . Mida sagedamini nad kohtusid , seda raskem oli Astridil kokkulepetest kinni pidada . Kord laenas mees sõbra käest suvila . Suvemaja Arhipelaagis , Hansholmil , väikesel saarel , mis oli põhjast lõunasse vaid nelisada meetrit lai , kuid täis maalilisi kaljusid , tillukesi metsatukki ja platvorme . See kuningriik oli nende kahe päralt terve nädalavahetuse ning kui nad saare varjatud soppide sihtotstarbelisest kasutamisest väsisid , lebasid nad suvemaja ees päikesest kuumaksköetud kiviplatvormil , nautisid veini ja värskeid krevette ning vaatasid , kuidas hiiglaslikud laevad hääletult saarte vahelt läbi libisevad . Martin peesitas päikeselaigus nagu suur isalõvi . Talle meeldis krevettidega mässata ja ta puhastas neid Astridile . Suudles naise rinnalt saiapudemeid . Viskas siis selili ja lõi hääletult nurru . Üks väiksem laev sõitis mööda vaevalt paarikümne meetri kaugusel . Mõned reisijad lehvitasid neile ja Astrid lehvitas vastu , teades , et nad jätavad möödujatele mulje õnnelikust , puhkepäeva nautivast perekonnast . Isegi suvemajake tundus sel hetkel päriselt neile kuuluvat . See oli esimene kord , kui Martin Astridi kaitsekihti mõra sisse sai . Neid tuli veel . Astrid teadis aga , et kui ta oma kiindumust tunnistaks , peletaks see mehe eemale . Ta vaikis ja mängis oma rolli , kuid nende kohtumised omandasid tema jaoks uue salajase tähenduse . Martini teised naised hakkasid haiget tegema . Kuni rivaalid olid kehvemad , võis jagamist veel kuidagi välja kannatada . Siis aga asus Martin jahtima ühte kahekümneaastast tüdrukut ja seda oli raske taluda . Ühel päeval , kui nad Astridi väikeses elutoas diivanil varaõhtust kohvi nautisid — Martin armastas kanget türgi kohvi ohtra suhkru ja vahukoorega - , näitas mees Astridile tüdruku pilti , ise veidi kohevil , nagu sõbra ees kiideldes . " See , et ma saan sinuga kõigest vabalt rääkida , on parim , mida ükski naine pakkuda on suutnud , " oli Martin kunagi öelnud ja Astrid oli valmis üle oma varju hüppama , et see nii ka jääks . Niisiis ei rebinud ta tüdruku pilti sealsamas ribadeks , vaid süvenes sellesse . Naeratades . Pikad heledad peaaegu vööni juuksed , sihvakas figuur ja ehmatavalt lopsakad rinnad , isikupäraselt ilus nägu ... " Sul on hea maitse ! " ütles ta , nagu oodatud , ja ulatas pildi tagasi . Martin ei aimanudki , et Astridi hingamine kippus armukadedushoos kinni jääma . Tal ei olnud sellele tüdrukule peaaegu midagi vastu panna . Freya . Tüdrukul oli kummaline arhailine nimi , aga see sobis ta nisublondide juuste ja naiivselt lopsakate rindadega hästi . Freya ... Astrid veeretas nime aeglaselt keelel ja õppis vihkama iga üksikut tähte selles . Fre- ya ... Frrrrreeeeyyaa ... " Ta on selline pehme ... värske ja rikkumata , " kirjeldas Martin nende viimast kohtumist . " Ja need juuksed ajavad hulluks . " Astrid kuulas vaikides ja piinles , kuid imiteeris siiski oma tavalist särasilmset ja veidi pahelist huvi , sest see oli just see , mida Martin ootas . " Ta on natuke oskamatu , sina igatahes tead , mida sa teed ... " Seda polnud palju , aga leevendas ikkagi . Veidi . Astrid oli sellegi eest tänulik . " Aga sina oled , noh , ausalt öeldes veidi kopsakam . " Martin ei märganud , kuidas Astridi nägu moondus . " Ja suudelda on temaga hea . Virsik , mitte tüdruk . " Iga sõna põletas end Astridi mällu . Läbi Martini kirjelduste jõudis aga osa tüdruku veetlusest temanigi . See süvendas kadedust . Kriiskavat armukadedust , millel ei olnud kaine mõistusega midagi pistmist . Martin ei aimanud ta suhtumist , vastasel korral ei oleks ta seda ettepanekut teinud . Õieti ei olnudki see ettepanek , sest Astrid ei olnud talle kunagi milleski ära öelnud . Mehe idee oli ühtaegu hirmutav ja ahvatlev : tema , Martin ja Freya kolmekesi . See tundus ohtlik . Ja oligi . Freya oli lihtsalt liiga ilus . Astridi hoolika ettevalmistuse kiuste . Mis on solaariumijume , oskuslik kehahooldus või isegi kõige meisterlikum make-up selliste jalgade kõrval ? Naeratava näoga ning Martini meeleheaks tüdrukut isegi suudelnud Astrid oli üksainus juudalik vihkamine . Martini käed ümber tüdruku — ja Astrid surus küüned pihku . Õhtust salvestusid mällu piinarikkad kaadrid : tema ise hellitamas Martinit ja Freyat — ta tahtis ühtaegu erutada ja tappa ; Martin silitamas tüdruku nägu , ta tundlikud ja oi kui teadlikud käed imemas endasse iga puudutust , nautimas ... Astrid kahetses kogu hingest , et oli nõustunud , aga enam ei olnud midagi parata . Martin ei märganud midagi . Kui ta hiljem küsis : " Oli sul hea ? " , Astrid ainult naeratas . Martin luges sealt välja seda , mida tahtis , ja naeratas samuti , rahuldatult ja meelitatult , oskamata oletadagi , et tegelikult oli Astrid lihtsalt hambad paljastanud ja lõrisenud . Ingrid ei mäletanud , et tal oleks kunagi nii halvasti vedanud . Võib-olla muutis lähenev ümmargune tähtpäev ta kergemini haavatavaks , kuid aeg oli üks nendest asjadest , millele ta oli otsustanud mitte mõelda . Seekordse pettumuse ainsaks põhjuseks oli uus osakonnajuhataja . Ingrid oli raudkindlalt uskunud , et teatepulk antakse talle üle . Ta oli selle ära teeninud . Et see nii ei läinud , tegi ta lisaks muule kõigi silmis narriks ja see oli veel eriti vastik . Ta oli töös laitmatu . Sama korrektne , kui valemid ja statistika , millele suur osa nende igapäevarutiinist tugines , ning niivõrd hea intuitsiooniga , et see oli peaaegu üleloomulik . Võib-olla oligi . Ingrid tundis end käske jagades ning nende täitmist kontrollides nagu kala vees . Eksimusi ta ei kannatanud ning karistuste — täiesti õiglaste ja väljateenitud karistuste — jagamine oli iseenesestmõistetav osa tööst . Kas võis keegi öelda , et ta nautis seda rohkem kui tunnustamist ? Ka Ragnar oli naise karistava käega leppinud . Lõtv ja iseloomutu , nagu ta oli , väljaveninud teksades elutoa diivanil lösutamas ... Ta kuulus Ingridile sama vastuvaidlematult nagu nende spanjelgi , selle erinevusega , et koerale ei antud piitsa . Ingrid mõtles vahel , et kui Ragnariga peaks midagi juhtuma , kui näiteks osa ta ettevõtlikkusest mingi ime läbi taastuks ning ta end Ingridi residentsist kokku pakiks , võtaks keegi samasugune koha üle ja tema ei pruugiks isegi vahet märgata . Jalutuid juurvilju oli liialt palju , et nii mugav vegeteerimiskoht tühjaks jääks . Lateksmaskist ei paista nägu nagunii eriti välja . Pealegi oli see töö kõrval tühine meelelahutus . Kui ta Ragnari lahkumist poleks märganudki , siis uue osakonnajuhataja määramine oli maailmalõpp . See , et väljavalitu osutus plikanatiks , lõikas eriti valusalt hinge . Ly Petersson , Peterssonide pangaklanni noorim liige , kellel oli mitmel põhjusel nii mugavale tööpostile esimese klassi pilet kaugelt üle kõikide self-made-lady'de küünteulatuse . Iroonilise lisanüansina oli Petersson veel viis aastat tagasi olnud üks Ingridi innukamaid õpilasi . Nüüd olid osad vahetunud , kuulekas õpilane näitas iseloomu . Nende viimane kokkupõrge lõppes Ingridi täieliku lüüasaamisega , rohkem ta oma seniseid võimupiire kaitsta ei julgenud . " Ebaloogiline ? " Ly surus lõua õige kergelt ette — vastik liigutus , mis mõjus just nii , nagu oligi mõeldud : agressiivse ja ründavana . " Sul ei ole volitusi otsustada , kas minu antud käsk on loogiline või mitte ! Väljendasin ma end arusaadavalt ? " " Täiesti ! " pressis Ingrid kriipsuks surutud huulte vahelt , jättes ütlemata , mis plikanatt oleks võinud oma märgade kõrvatagustega teha . " Mul on selle üle erakordselt hea meel ! " Ingrid ei olnud allaandja tüüp , aga muud ei jäänud üle . Ta kõndis naeratava näoga mööda osakonda ringi nagu viitsütikuga pomm , mis võis igal suvalisel hetkel plahvatada . Seda , kuidas teiste respekt tema vastu kadus , võis kuklakarvadega tunda . Ühel esmaspäeval jäi Thornson jälle tervelt tunni võrra hiljaks . Ta viskas mingi segase vabanduse ja istus laua taha , nagu poleks midagi lahti . Ingrid astus lähemale ilmega , mis oleks iga ametniku veel mõned nädalad tagasi hinge kinni hoidma pannud . Mees aga ei tõstnud arvutiekraanilt pilkugi enne , kui Ingrid peaaegu vastu ta lauda seisis . " Jah , preili ? " küsis ta kuidagi liiga rahulikult . Ingridi selja tagant kostis turtsatus . Ta tundis kuklaga , et kogu kontor jälgib neid . " Tunnete te ennast hästi ? Te olete nii kahvatu , " sõnas Jonas võltsi murelikkusega . See oli viimane piisk . " Kas teate , mis ma teen ? " küsis Ingrid häälel , mis kuulutas ühtaegu ette jääaega ja vulkaanipurset . " Ma ei kavatse sellist lohakust enam kannatada ! Võite oma asjad kokku korjata . " Jonas ei liigutanud kulmugi . Näis , nagu ootaks ta , et Ingrid veel midagi ütleks . Alles siis tajus naine lõksu . Nad olid ta sisse meelitanud ! Kostus tasast kihistamist , kui ta mehele selja pööras ja oma boksi vuhises . Ta vältis avatud ala nii kaua kui võis ja suutis terve päeva Peterssonist hoiduda . Järgmise päeva hommikul põrkasid nad siiski keset kontorit kokku . Petersson oli oma urust välja roninud ja teda varitsenud . " Ahjaa , preili Björk ! " peatas Petersson ta magusal häälel . Järgnes see , mis tulema pidi . " Palun teil edaspidi oma töökaaslaseid ennatlike ähvardustega mitte traumeerida . Ma mõistan muidugi , et varem tegelesite distsipliiniprobleemidega teie , aga tegelikult on see ikkagi minu töö . Võiksite juba kohaneda . " Klahviklõbin ümberringi oli vaikinud , kõik kuulasid kikkiskõrvu , ehkki pingutada polnud tarvis , sest Petersson rääkis valjemini , kui tegelikult vaja oleks olnud . " Thornson oli eile varahommikul minu juures nõupidamisel . Ta on teie rünnakust äärmiselt häiritud , peate tema ees vabandama . " Ingridil ei jäänud midagi muud üle . Kõik kuulsid ta vabandust , mis hoolimata toonist ja sõnade tühjusest oli ikkagi vabandus , ja võtsid teadmiseks , et karja vana juht on maha kantud . Sel ööl kaalus Ragnar esimest korda , kas asi on ikka seda väärt , sest naine oli täiesti pöörane ega jätnud enne , kui veri väljas . Tõtt öelda , ei jätnud ka siis mitte . Vere lõhn leevendas Ingridi raevu ja meenutas talle üht unustatud sügist . Nad arvasid , et temaga on lõpp , aga nad eksisid rängalt ! Nad oleksid pidanud kartma . Väga kõvasti kartma . Kui Sigrid auto hoovi keeras , tundis ta end peaaegu õnnelikuna . Ta ei armastanud lennukisõitu , see tekitas temas kõhedust ning pinge omakorda väsitas . Nüüdki valutasid jalad , nagu oleks ta kogu tee Washingtonist Uppsalasse jalgsi maha kõndinud . Ta astus autost välja ja sirutas end mõnuga . Uuris uudishimulikult aeda . Roland oligi jätnud rododendronid kinni katmata . Õnneks polnud külm neid eriti näpistanud . Natukene tuleks kuivanud oksi aga lõigata küll . Sigrid tegi aiale tiiru peale ja tundis , et on tõepoolest kodus . Väikesed dekoratiivkirsid õitsesid , nagu ta lootnud oligi , ja see tegi heameelt . Kiviktaimlat oleks tarvis veidi puhastada . Sigrid tundis , kuidas käed kevadise mulla järele kibelevad . Enne tuli siiski kotid tuppa viia , asjad lahti pakkida ja juua üks tassike head kohvi . Olgu , mis oli , Ameerikas maitses kohv teistmoodi kui kodus ja ta polnud kindel , et see talle meeldis . Pikapeale küll harjus , aga kodust kohvi igatses ta sageli taga . Ta sasis kohvrid käe otsa . Sigrid oli laia kondiga ja veidi üle meeter kaheksakümne pikk . Ta heitis aiale veel ühe pika pilgu ning astus trepist üles . Võti ei läinud sisse . Muidugi — Roland võis ju kodus olla . Selle peale polnud ta mõelnudki . Roland oli ... kuidagi nii iseenesestmõistetav , et ta oli mehe peaaegu unustanud . Sigrid katsus linki . Uks oligi lahti . " Tüüpiline . " mõtles ta laisalt . " Millal ta varem on viitsinud ust korralikult lukus hoida ? " " Hei , kas sa oled kodus ? " hõikas ta ja pani kohvrid maha . Köögist levis suurepärast kohvilõhna . Korraga tardus Sigrid soolasambaks . Köögist tatsas välja keegi täiesti tundmatu naine . Kes tundis ennast Sigridi siiraks hämminguks tülgastavalt koduselt — roosas , odavas satsilises hommikumantlis ja sigaret suus tossamas . " Kes kurat on see hoor , kes julgeb minu maja täis suitsetada ? ! " Sigridi ärritunud häält kuuldes ronis tagatoast välja Roland , kelle segastest selgitustest mõistis Sigrid , et teda nii varakult lihtsalt ei oodatud . See oli nii labaselt anekdootlik olukord , et võttis lausa sõnatuks . " Mees tuleb komandeeringust koju , naine on armukesega voodis " stiilis anekdoodid polnud talle kunagi meeldinud , sest need olid lihtsalt nõmedad . Antud olukord oli seda samuti . Absoluutselt intelligentsisolvav . Peale paari täiesti emotsioonitut mõtet sai Sigrid aru , et ükskõiksus oli lihtsalt suure raevu eelmänguks . Ta nägu värvus tumepunaseks ja ta kartis hetkeks , et saab kohapeal infarkti . Mõni teine oleks Rolandi näo täis sõimanud , stseeni korraldanud , nutnud ja ähvardanud . Sigrid aga haaras kohvrid kaenlasse , keeras kannapealt ringi ja tuhises omaenda majast välja . Roland patsutas hommikumantlis naise käsivart : " Küll ta maha rahuneb , Sigrid on mõistlik mutt . " Mõistlik mutt lennutas samal ajal pagasi orkaani hoolimatusega tagaistmele ja lõi autoukse kinni pauguga , mis pani vagunisuuruse Volvo rahulolematult küljelt- küljele kõikuma . Kui Roland oleks seda näinud , oleks ta olnud oluliselt murelikum . See naine oli elanud tema majas ! Maganud tema voodis ! Ja mis kõige hullem , tema tumesiniste itaalia linade vahel . Askeldanud Sigridi köögis ! Võibolla isegi sorinud ka tema pesukapis ! No ja siis muidugi maganud tema mehega ka veel ! Sigrid ei kahelnud hetkegi , mida edasi teha . Sellises olukorras oli ainult üks koht , kuhu minna — ema juurde . Sõita tuli vaid sadakond kilomeetrit — mõnikord oli see häirivgi , et lapsepõlvekodu asus nii käeulatuses . See tekitas kiusatust . Ema võttis ta vaikides vastu , ükskõikne ja äraolev , nagu tavaliselt . " Eks ma öelnud sulle kohe , kui sa Rolandi võtsid ... " kehitas ta Sigridi tõrksate seletuste peale õlgu . Muidu igirahulik Sigrid ei kannatanud aga enam ühtegi viltust sõna . " Mis kuradi ajast sa meie asjust üldse midagi arvama oled hakanud , ah ? Mu nime ikka mäletad üldse ? Äkki olen hoopis Astrid ? Või Ingrid äkki ? Ära tule ütlema , et meie nimed sul nüüd korraga meeles on ? Võta oma pudel ja kao mu silmist ! " Ema maigutas ehmunult , ta polnud Sigridit kunagi sellisena näinud . Ta jooksis trepist üles , nii kiiresti kui kanged jalad lubasid , ja keeras ukse enda järel lukku . Hetkeks häbenes Sigrid oma jõhkrust , kuid ainult hetkeks . Ema polnud teda lihtsalt piisavalt õpetanud . Ema polnud kedagi neist õpetanud . Alkohoolik . Nagu Rolandki ... Raisk ! Uus tuline vihalaine lõi Sigridil silme eest mustaks . Mantlit seljast võtmata helistas ta õdedele . Astrid ja Ingrid elasid Stockholmis , kuid nädalavahetuseks võisid nad suurema vaevata vanematekoju tulla . Kuigi nad ei olnud seda peaaegu kunagi teinud . Kõik koos veel mitte kordagi . Õed olid üllatavalt kergesti nõus . Ingrid ja Astrid saabusid laupäeva pärastlõunal , nagu kokku lepitud . Sigridit valdasid segased tunded , kui ta nägi Ingridi punast Volkswagenit õue keeramas . Nad ei olnud kolmekesi juba kaheksa aastat kohtunud . Ta ei tundnud õdedest just eriti puudust ; oligi palju parem , kui nad olid eemal . Sigrid kortsutas mälestusi peletades kulmu — ei olnud ju ometi õdede süü , et nad kolmekesi ühist lapsepõlve jagasid . Ta lootis kardina servast õue piiludes , et vahepeal möödunud aastad on neid mõistlikumaks muutnud . " Milleks sul meid siis vaja läheb ? " asus Ingrid asja kallale veel enne , kui Sigrid kohvi jõudis välja valada . Noorim õde istus diivaniserval , selg sirge , ja trummeldas tumepunaste küüntega klaasist lauaplaadil . Arvukad kuldsõrmused klõbisesid vastu klaasi nagu väikesed piredad kastanjetid . " Sa ju ei kutsunud meid selleks siia , et oma reisimuljeid jagada , eks ole ? " Ingridi hääle rabedus sundis Sigridit kuulatama : õekesel paistis jälle stress olevat . Ta ei suutnud kiusatusele vastu panna . " Las ma arvan : meie kaunitar on pisut vanaks jäänud ? Nooremad tulevad peale ? " päris ta toonil , nagu küsinuks : soovid veel suhkrut ? Noorim õde võpatas ja surus huuled kokku , nii et ta heledakspuuderdatud näos paistis vaid läikiv triip . Astrid pahvatas naerma . " Räägi parem ise uudiseid , Astrid , " valas Ingrid magusal häälel oma viha keskmise õe , nende traditsioonilise peksupoisi peale välja . Sigrid kergitas kulmu . " Sinu armuseiklusi on alati huvitav kuulata . Kui sul neid enam muidugi on , nooremaid tuleb ju tõesti , nagu Sigridki ütles , kogu aeg peale . " Milline kaastundlik toon ! Astridi naer muutus võltsiks ja vaibus siis sootuks . Sigrid seisis , kohvikann käes , vaadates kord ühte , kord teist ja hakkas siis naerma . " Näib , et teiegi elu pole kerge olnud , õekesed ? " Ta põimis käed oma aukartustäratava kõhu kohal risti ja tundis end olukorra peremehena . " Mitte , et sinu häda meie omadega võrreldes just kõige väiksem oleks ... " ütles Ingrid häiritult . " No selge , selge , " lõikas Sigrid . " Õhtul istume siis kokku — või mis ? " Sigrid kadus vanaema raamatutuppa ja keeras ukse enda järel lukku . Ingrid läks välja jalutama . Astridit rõske ilm õue ei meelitanud , parema meelega jäi ta elutuppa kamina ette kaasavõetud ajakirju lehitsema . Ema astus korraks sisse ja küsis , kas Astrid vajab midagi . Eitava vastuse peale noogutas ta , nagu oleks seda oodanudki , ning sulges tasakesi enda järel elutoa raske ukse . Astrid kuulas , kuidas trepiastmed vaikselt nagisesid , kui ema üles oma tuppa läks ja ukse lukku keeras . Täpselt nii , nagu tookord kolmkümmend aastat tagasi ... Oli hilissügisesene õhtupoolik , kui nad kolmekesi rõske ilma eest tuppapugenuna end kaminatule ees soojendasid , Ingrid ja Sigrid kisklemas nagu tavaliselt . Astrid istus õdede vahel , ema punane pleed ümber , ja õed nügisid teda mõlemalt poolt , püüdes üksteist küünistada . Lõpuks tüdisid nad togimisest ning jäid mossis nägudega tulle põrnitsema . " Ma vihkan seda vanameest ! " ütles Sigrid korraga . Astrid väristas õlgu — talle ei meeldinud sellest inimesest mõelda . " Ta lihtsalt ei salli mind ! " ei jätnud Sigrid juttu Astridi meelepahaks sinnapaika . " Siin pole tema kodu , vaid meie oma ! " See oli juba vana jutt , aga nad ei tüdinenud sellest iialgi . See oli võimalus hetkeks omavahel vaherahu sõlmida , sest kuigi onu Erik , nagu ema teda kutsus , eelistas silmatorkavalt kenasid õdesid inetule Sigridile , ei sallinud sissetungijat nemadki . " Kas ta pole lihtsalt tore ! " Sigrid sisistas tulivihaselt ning ta kissitõmbunud silmad ei tõotanud midagi head . " Sul pole midagi viga , " arvas Ingrid , kes oli nõus ühise vaenlase vastu liitu sõlmima . " Sinuga ta lihtsalt ei räägi , ole õnnelik , et ta sind sülle ei tiri ! Tahad sa onu Eriku sülle või ? ! Mina igatahes istuksin parem kärnkonnale otsa . " " Ole vait , lollakas ! " sähvas Sigrid ja tõmbus veelgi enam turri . " Sa lihtsalt ei tea , milline viha minu sees praegu on ... " " Vaat kus tuli välja ! Minu oma on igatahes suurem ! Kui ma saaksin , siis ma ... siis ma ... tapaksin ta ära ! Ja ise ainult naeraks selle peale ! " Võidukalt vaatas Ingrid Sigridile otsa ja Astrid tõmbus nende kahe vahel hirmunult kössi . Sigrid aga ei pööranud silmi ära . Ta avastas endas mingi kummalise salavoolu , milles oli õe pilgus peituva vihkamise väärilist tugevust — võib-olla ehk vaiksemat , kuid sügavamat . Sigrid mõõtis oma uut avastust , kuid nägemus hajus enne , kui ta seda tervenisti haarata suutis . Ainus selge ja arusaadav teadmine oli , et temal ja ta õel oli ometi kord olnud midagi ühist . " Ja sina , Astrid ? " küsis ta peale pikka , pikka vaikimist . " Mis mina ? " küsis too mõistmatult . " Kuidas mis ? See olid ju sina , keda ta ... mäletad ju küll ? " Sügav puna tõusis Astridi kaelale ja sealt üles põskedele , kuni keskmine õde näost lausa tulitas . " Vastik värdjas ! " sisistas ta , meenutades õlgu väristades hetke , kui ta üksinda lastetuppa jäänult laua alla kummardas , et laialikukkunud koolikoti sisu kokku korjata , ja korraga kahara kooliseeliku all neid puudutusi tundis . Ühtaegu jälke , vastikuid ja samas kummaliselt nõrgakstegevaid . " Ole tasa , ole nüüd tasa ... see meeldib sulle , " sosistas Erik hingeldades , Astrid oli aga hääle täiesti kaotanud . Ka ta käed ja jalad ei kuulanud sõna ning ta kartis , et on nüüd karistuseks eluks ajaks halvatud . Keset paanikahoogu tabas teda aga kohutav valu : ta rebiti tükkideks , jalge vahelt kuni kaelani välja . Ta tundis liha kärinat ja vere metalset lõhna , tahtis karjuda , aga kurgust ei tulnud häält — nagu õudusunenäos . Esimesel hetkel arvas ta , et ka onu Erik sureb , sest mehe punetaval näol oli hirmuäratav valugrimass . Siis sai Astrid aru , et see oli hoopis " see " ... " Värdjas ! " hüüdis ta kiledalt , püüdes end pealetükkivate mälestuste eest ema pleedi sisse peita . " Ma mõtlen , et ... kui keegi teada ei saaks , kui keegi kunagi teada ei saaks ... " sosistas Sigrid ärgitavalt , sest õde oli ju nii neetult jänespüks . Ta alahindas Astridit — keskmise õe suurimas nõrkuses peitus jõud , mis võistles Sigridi enda omaga . Argusest sündinud halastamatuses on midagi eriti hirmuäratavat . Pilk , mille ta Astridi silmades tabas , oli lõikav nagu samblasse peidetud žiletitera . Ehmunult tõmbus ta tagasi ning ta alateadvus jättis igaveseks meelde : Astridist hoia heaga eemale ! Ära lase kunagi argpüksi enda selja taha ... Sigrid konutas veidi aega üksisilmi tulle vaadates ja tundes , kuidas seniaimamatud teadmised ta peas vormi võtavad . Äsja avastatud hingepõhjavoolus pani varjusurmast ärganuna ennast valjuhäälselt maksma , muutis ta endisest Sigridist nii erinevaks , et too tundis ennast kõigest pealtvaatajana . " Ma tean , mis me teeme ! " ütles ta lõpuks , kui Ingrid oli kasvava õõvatundega juba pikemat aega silmanurgast jälginud üht jäledamat sorti naeratust , mida ta Sigridi näol kunagi näinud oli . Sõnad pidanuks süvenevat lummust raputama , kuid vastupidi — noorimale õele näis , nagu vajuksid nad kolmekesi veelgi sügavamale akvaariumitaolisesse ebareaalsusesse . Sigrid paistis tõepoolest teadvat , mida teha : ta marssis elutoast nii otsustavalt välja , et õed lihtsalt pidid järgnema . Sigrid läks otsejoones keldrisse , kivitrepilt vastu löövast rõskusest väljagi tegemata . Nooremad õed tõmbusid oma õhukestes puuvillastes kleitides kössi , Sigrid aga ronis alla ning asus keldris energiliselt ringi tuustima . Õed nägid , kuidas ta lõpuks riiuli tagant mingi pambu välja sikutas ja seda rahulolevalt lahti harutama hakkas . Kõdunevate kaltsude seest läigatas midagi tuhmilt ning mõne aja pärast tõmbas Sigrid võidukalt välja karika — vanadusest musta hõbekarika , mille suust paistis siiski viiruke haljast metalli . " Ahaa ! Teate , mis asi see on ? " päris ta võidukalt , hoides karikat kahe käega ülal nagu tõrvikut . " Vanaema karikas ! Ma nägin , kuidas ema selle siia peitis ! " " Ja mis asja me sellega peale hakkame ? " nõudis Ingrid kärsitult , sest trepil oli külm . " Ema ei luba meil nagunii vanaema hõbenõusid puutuda — nagu sa ei teaks . Ja miks ta selle üldse siia peitis ? ! " " Hmh , totakas ! " väljendas Sigrid oma puhast üleolekut . " Muidugi peitis ta selle siia , sest ... sest ... see on vanaema nõidumise karikas ! " " Kust sa tead ? " ohkas Astrid hirmunult ja surus käe suule . Tondijutte kartis ta üle kõige . Surnud vanaema kartis ta samuti ja ei oleks neidsamu hõbenõusid , mida Ingrid mõnikord näppimas käis , isegi siis puutunud , kui seda oleks lubatud . " Nojah , ütleme , et ma tean , " kuulutas Sigrid " Lisaks tean ma veel , kuidas ta seda kasutas . Ma lihtsalt ... piilusin . Siis , kui teie veel tited olite . " Isegi Ingrid vaatas Sigridit nüüd varjamatu imetlusega — temagi tajus vanaema asjades mingit seletamatut lumma . Nad istusid kamina ees nagu väikesed vandeseltslased ning jälgisid sügavas vaikuses , kuidas tuleleegid karika tuhmil pinnal hubisesid . Sigrid oli vanaema kapist — sellest nii väga keelatud panipaigast — näpanud tillukese hõbenoa , nende kõige kuumemalt ihaldatud ja kõige karmimalt keelatud mänguasja . Just noa miniatuurne täiuslikkus tegi selle nukumängude tarbeks nii ihaldusväärseks , kuid see oli lastele mängimiseks liiga terav ja ka täiesti- täiesti keelatud . Vaikuse purustas veider hirmuhäälitsus , mis polnud õieti ei karjatus ega ohe , vaid midagi vahepealset , summutatud ja ahastav nagu lämbuva linnu appihüüe . Tüdrukud pöördusid ehmunult hääle poole ning nägid ukselävel seisvat ema , käsi kaelale surutud , tumedad silmad alasti hirmus pärani . Hetke pärast oli ukseava tühi ning kui trepp ei oleks ebakindlate sammude all nagisenud , oleks tüdrukud võinud arvata , et nägid viirastust . Lõpuks lõi ema oma toa ukse pauguga kinni , alla oli kuulda , kuidas ta vana luku raginaga kinni keeras ... siis jäi üleval kõik vaikseks . Tüdrukud vaatasid üksteisele sõnatult otsa — neid ehmatas kaitsetu liigutus , millega ema oli katnud vanu arme kaelal . Sigridi käsi värises vaid õige natuke , kui ta noa järele sirutas ja selle siis tugevasti pihku surus . Õige õrnalt põrandat kriimustades joonistas ta maha kolmnurga : tema ise ühte nurka , Ingrid teise ja Astrid kolmandasse . Siis istus ta oma nurka maha ja joonistas keskele veel ühe kolmnurga ning selle nurkadesse enese ja õdede jaoks tähised . Maa , vesi ja tuli ... Sigrid tundis , et ta oli teinud õiged valikud : kolmnurk hakkas elama — piir sidus nad omavahel kokku ja väikest kolmnurka , katelt , läbis hetkeline impulss ning õhk selle kohal hakkas liikuma nagu tule kohal . Vanaema oli joonistanud ringi — ainult ringi — ning jõumärgid ümber iseenese ... Sigridil oli kummaline tunne , et iga sammuga , mis talle meelde tuli ning mida ta täitis , meenus järgmine ja järgmine , millest tal varem aimugi ei olnud . Nagu tahaks rituaal end ise tema eest ära teha . Ta asetas karika keset väikest kolmnurka , võrdsele kaugusele igast jõumärgist . Elav õhk keerdus hetkeks spiraalina karika ümber , siis värelus kadus . Karikas ise paistis sellevõrra säravam : lõke ja katel ühekorraga . Järgnevat mäletas Astrid eredalt : ta lihtsalt vihkas igasuguseid torkimisi , liiatigi siis ise endale meelega sisselõikamist . Aga Sigrid oli selles asjas kõigutamatu ning Ingrid asus vastuvaidlemist välistaval toonil Sigridi poolele . Astrid ohkas alistunult ja püüdis vastikustundest võitu saada , kui endale noaga näpuotsa lõike tegi . Sealt tilkus tumepunast verd otse karikasse . Rutakalt andis ta noa Ingridile edasi . Too limpsas peaaegu aplalt noateralt vere ära ning lõikas siis endale põlglikult huult kõverdades randmest veidi kõrgemale sellise haava , mida Astrid ealeski poleks julgenud oma kätte lõigata . Vere tase karikas tõusis nüüd hoopis kiiremini . Ka Sigrid lõikas endale lihuniku asjalikkusega käsivarde , nii et Astrid tundis ennast eriti naeruväärsena , kui püüdis sõrmeotsast veel paari veretilka välja meelitada . Nad istusid ja vaatasid , kuidas veretilgad mööda heledat ihu voolavad ja vaikse plopsatusega karikasse kukuvad . Tilgad langesid ikka aeglasemalt ja aeglasemalt . Ingrid tõstis käsivarre üles ja noolis punase nire ära . Karikas oli kolmandiku jagu tumedalt läikivat , paksu vedelikku . Sigrid segas noaga verd . Ta lai inetu nägu oli pinevil ja keskendunud ning kui ta karika kohale kummardudes suud matsutas , nägi ta välja nagu verejooja konn . Ingrid judises ... tema meelest pidi nõid olema ilus . Jah , eelkõige ilus ja ohtlik , nagu näiteks vanaema oma pikkade hallide juuste , taevasiniste silmade , terava ninakaare ja kõrgete sünkmustade kulmukaartega . Tema ise sarnanes vanaemale kõige rohkem ... Aga see padakonn Sigrid paistis lihtsalt paremini teadvat . Sellega tuli leppida — vähemalt esialgu . " Millise surma me talle nõiume ? " küsis Sigrid lõpuks , olles segamise tulemusega rahule jäänud . Ingrid kehitas õlgu : " No lihtsalt ... surma . " " Ma tahan , et ussid ta ära sööksid ! " sisistas Astrid ootamatu kirglikkusega . " Väikesed , pimedad , kurjad ussid , kes tal suust ja ninast sisse ronivad ja seal hammustavad ja siis ... ja ma tahan , et ta hästi kaua tunneks , kuidas nad teda söövad . Ja kõige enne söövad nad ära ühe ... ühe koha ja alles siis käed ja ... keele ja .. " Õed vaatasid talle vaikides otsa : Ingrid pigem üllatunult , Sigrid aga öeldut kainelt vaagides . Temalgi polnud ju kaugeltki ükskõik , kuidas see mees surma saab , ka tema vihas oli selleks liiga palju kättemaksuhimu . Mitte , et ta oleks nii väga onu Eriku tähelepanu tahtnud , aga ikkagi ... Õdedele pakuti midagi keelatut ja põnevat , mis kuulus otsapidi täiskasvanute maailma , ja tema jäeti sellest ilma . Pealegi oli see äärmiselt alandav , kui mees , kes läikivate silmadega ta ilusaid õdesid vahtis , suhtus temasse , vanemasse tüdrukusse , kes juba " sellestki " üht-teist teadis , nagu tüütusse kodulooma . " Ussid on VÄGA hea , " leidis ta lõpuks ja naeratas tasakesi . Ussid oli tõesti päris hea ... Hetkeks mõtles ta tuleviku peale ja sellele , et oli Astridit õieti hinnanud — ta oli tõepoolest ohtlik , ohtlikum kui võinuks aimata ja seetõttu veel eriti kardetav . " Kui vanaema karikast kinni võttis ja sealt jõi , siis mõtles ta selle peale , mida ta nõiduda tahtis . Kui meie ka nõiduda tahame , siis ... peame me mõtlema nagu üks inimene — mõtlema ja TAHTMA peame ka , selge ? Ja mõtlema ainult sellele , mitte mingil tingimusel millelegi muule , vastasel juhul ... " Sigrid vaatas õdedele hoiatavalt otsa , kuigi hoiatus oli tarbetu : nad tajusid isegi olukorra ohtlikkust , sest selline taju on nõidadel veres . Iga nõidumine on niisama ohtlik nagu köieltants kuristiku kohal — vääratad korraks ja oled kadunud . Nad lihtsalt teadsid seda , pididki teadma — Sigridil ei oleks vaja olnud nii ... enesestmõistetavat asja üle rääkida . Ometi tabas neid hetkeks kahtlus — kas nad on ikka üheskoos ja ühe asja eest väljas ? Aga teisiti ei saa , kui kolm vajalikku jõudu on kolme õe vahel jaotatud , kas nii või üldse mitte . Tüdrukud võtsid igaüks parema käega karikajalast kinni ning sirutasid selle kõrgele üles . Õhk suures püramiidis , mille sees nad istusid , hakkas liikuma . Soojad õhukeerised silitasid õdede paljaid käsivarsi ning mängisid nende heledate juuksesalkudega . Keskendumise kuumuses tundus kõik see , mis jäi õhupüramiidist väljapoole , tuhmi ja hägusena nagu igivana maal . Aeg liikus ainult nende ümber . Tasakesi lasid nad karika allapoole , justnagu prooviks , kas püramiid püsib ka ilma karikata tipus . Püsis küll . Sigrid torkas vasaku käe nimetissõrme karikasse ning vajutas omale verise jälje otse kahe kulmu vahele . Ingridi otsaette joonistas ta pöidlajälje ja tegi vasaku käe keskmise sõrmega punase laigu Astridi heledate kulmude vahele . Sooja vere jälg laubal vabastas nad vajadusest säilitada vähemalt väliseltki eneses keegi , kes nad tegelikult enam ei olnud , pani nad ussidena kesta ajama . Viimased kahtlused , ebakindlus ja hirm pudenesid maha kui vana nahk , mille alt koorusid välja kalgid miniatuursed harpüiad . Sigrid joonistas kõigi pihupesadesse jõumärgid — ta tundis , et see on vajalik ning õed alistusid talle samasuguse enesestmõistetavusega nagu siis , kui ta neile tapjamärgi kulmude vahele vajutas . Kordamööda tõstsid nad karika huultele ning rüüpasid sealt tillukese sõõmu . Verekarikas lummas oma keelatuse ja pahelisusega , mustjaspunase joogi soolases maitses oli aga lihtsalt uskumatut vabadust , kiusatusele järeleandmise patust magusust ning peidushoitud kirgede vallalaskmise jõudu . Veri värvis nende huuled ja hambad punaseks ning õed tundsid , kuidas kõrist alla valguv metalne maitse meeli joovastab . Nad asetasid karika ettevaatlikult väikese püramiidi sisse tagasi , võtsid üksteisel veristest kätest kinni ning mõtlesid oma ohvrile . Nõiakatel hakkas mõttele tõelist elu sisse puhuma . Väike püramiid muutus aegamisi uduseks . Õed ootasid kannatlikult . Kui udu lõpuks hajus , vahtisid nad hinge kinni hoides karikasse . Tume verepind peegeldas esialgu vaid nende nukunägusid , kuid pilt hägunes peagi ning siis nägid nad seda , mida ootasid . Avatud aknast paistis tuppa viiruke kuuvalgust . Toa hämaras nurgas oli nikerdatud võrega vanamoodne voodi . Selles magas ristseliti keskealine mees . Ta rahulik ilme ja ühtlane hingamine rääkisid sügavast , unenägudeta unest . Õed ootasid . Ise seda märkamata olid nad kaitsetut ohvrit nähes üksteisel tugevamini käest haaranud ja karikale veelgi lähemale kummardunud . Korraga hakkasid kardinad kergelt liikuma . Tuulehoog keerutas põrandal prahti ja lendas üle voodi , sasides magaja juukseid . Too tõstis käsivarre näo ette ja ohkas läbi une . Veidi aja pärast keeras ta külge ja ägas sügavalt — rahulik uni oli lõppenud . Tüdrukud jälgisid hinge kinni hoides magaja peegeldust verepinnal . See , et nemad teda nägid ja teadsid , mis nüüd toimuma hakkab , ning see , et tema ei teadnud mitte midagi , isegi mitte seda , et nad teda piiluvad , oli nii elevileajav . Mitmeid kordi rahutult külge keeranud , jäi magaja selili , käsivars üle näo , ning püüdis painava unenäoga võidelda . Ta hingas ärevalt ning ta otsaesine läikis higiselt . Veidi aja pärast liigutas ta end taas — lükkas teki pealt , justnagu oleks see muutunud raskeks ja ebameeldivaks . Nüüd nägid õed , et mees oli täiesti alasti . Nad vahtisid teda üllatusest ümmarguste silmadega : mehe keha oli tegelikult hoopis teistsugune , kui see tema korralikus hallis ülikonnas paistis . Ülespunnitav pallikujuline kõht ja pikad peenikesed jalad olid lihtsalt pentsikud ning ta oli üleni karvane nagu ahv . Sellest kasukast ulatusid välja ainult nägu , käelabad ja jalad . Midagi sellist ei olnud õed varem näinud . Isegi Astrid mitte , sest õigupoolest ei saanudki ta tookord eriti midagi näha , peadpidi laua all nagu ta oli . Ingrid kihistas tasakesi , kuid vaikis , kui Astrid talle tigedalt küüned pihku surus . Sigrid uuris magajat pika uudishimuliku pilguga . Magaja oigas läbi une pikalt ja piinatult . Miski välgatas ta pundunud kõhu all olevas karvastikus . Süsimustade karvade vahel läikisid limaselt mõned pisikesed valged idud , mis vääneldes ja omavahel põimudes taas karvapadrikusse kaevusid ning ennast pehmesse lihasse uuristasid . Üha enam lihavaid ussikesi näitasid oma päid . Nad ilmusid magaja lihasse nagu vaglad raipesse ning asusid seda näljaselt uuristama . Mehe kubemekarvastik liikus seda märgatavamalt , mida enam nahaalune ussidest kihama lõi . Tüdrukud jälgisid toimuvat ainiti . See oli ropp ja keelatud ja kohutav ja nemad suutsid seda ja mitte keegi ei saanud neid karistada . Nende nukulikel nägudel oli parastav võidurõõm , millesse segunes janu veelgi ropuma , keelatuma ja kohutavama järgi . Vihatud ohver oli täiesti abitu ja nad võisid temaga teha , mida iganes tahtsid . " Ärka üles ! " sosistas Astrid . Magaja pomises paar arusaamatut sõna ja avas silmad . Hetke võitles ta painava unenäoga , mis ei tahtnud teda vabaks anda . Valu , mida ta unes nägi , kestis edasi lausa hirmuäratava teravusega ning meeli halvas mingi seletamatu ebareaalsuse tunne . Lõpuks mõistis ta vähemalt seda , et on ärkvel ja et valu on reaalne . Ehmunult haaras ta käega piinatekitavast kohast ning jäi , suu ammuli , jõllitama pihkujäänud karvaseid naharäbalaid , mis kihasid väikestest valgetest rammusatest ussikestest . Pärani silmadega vaatas ta omaenese vakladest kihavat liha , millelt oli naha pealt ära tõmmanud . Ussid olid sügavale ihusse kaevunud ning uuristasid end alakehast üha kõrgemale üles . Kui toimuva reaalsus temani jõudis , hakkas mees pöörasest hirmust karjuma . Ussid pudenesid ta värisevast käest tema õlgadele ja karvasele rinnale , asudes kohe sealt üles näo poole ronima . Mees püüdis tõusta , kuid ussid olid ta kõhualuse õõnsaks õginud ning ta vajus voodi ette põrandale . Nahk ta jalgadel lainetas õõvastavalt : ussid olid reitel leidnud uue rikkaliku söögikoha . Mees röökis loomalikus hirmus . Ussid jõudsid mööda kaela ronides ta näoni ning pudenesid avatud suhu . Mees läkastas ja püüdis neid välja puristada , kuid ussid haakusid ta keelde ning asusid end sisse kaevama . Neid oli liiga palju ja nad olid liiga väikesed ... Mees püüdis keelt otsast ära hammustada , kuid see oli juba niigi pudedaks ussipuntraks muutunud . Ta ei suutnud hammastega piisavalt kiiresti hekseldada , et kõiki usse katki hammustada . Osa neist oli juba põskedesse kaevunud . Ta tundis talumatu õudusega , kuidas ussid mööda põsekoopaid silmade poole vingerdasid . Ta nühkis paaniliselt silmi , kuid ussid tulid ju naha alt ... Valu silmakoobastes muutus peagi meeletuks . Mees peksis algul ulgudes ning seejärel vaid jõuetult inisedes pead vastu põrandat , kuni ussid viimaks ajuni jõudsid . Õed tantsisid ümber karika nagu pöörased . Peale tapmise eufooriat tabas tüdrukuid tühjusetunne . Hiljem kogesid nad midagi sarnast peale mõnest suuremast ohust pääsemist . Väikestena ei osanud nad selle üle arutleda , vaid püüdsid tehtule lihtsalt mitte mõelda . See võis olla kaasasündinud instinkt , mis tajub ohtu ka seal , kus mõistus seda ei leia . Õed kuuletusid instinktile , nagu ainult lapsed ja metsloomad ning võib- olla ka nõiad seda oskavad , ja unustasid selle õhtu kiiremini , kui keegi oleks arvanud . Või arvasid , et unustasid . Astrid võpatas , kuuldes uksekella närvilist trillerdamist . Aeg oli nii kiiresti möödunud ... Ta judistas õlgu , püüdes mälestustest virguda . Lihtsalt veider , kui teravalt kõik korraga meenus . Ta lasi Ingridi sisse . Õde oli erakordselt napisõnaline , kuigi tavapäraselt halvas tujus . Ka Astrid tundis vaikimisest kergendust . Nad olid liiga võõraks kasvanud , kuid ühes ja ainsas asjas ometi niivõrd lähedased , et selle üle rääkida polnudki vajadust . Sigrid tuli trepist alla . Samuti vaikiv . Ühes käes hoidis ta karikat , teises tillukest hõbenuga . Ingridile meenus kunagi kuuldud lause : " Kes tapab ühe korra , on alatiseks tapja . " Ka peeker ja nuga näisid seda teadvat . Nende külm hõbedane läige säilitas väikeste tüdrukute verejanu ja kättemaksurõõmu ning tuletas neid nüüd täiskasvanud naistele meelde . Kes tapab ühe korra , on alatiseks tapja . Ainult vihkamine oli aja jooksul kasvanud , muutunud kirjeldamatult kibedamaks ja sügavamaks kui siis , kolmkümmend aastat tagasi . Sigrid imestas , et nende veri karikas segunedes happena ei kihisenud . Kolm verd liitusid vähimagi vastupanuta üheks , samal ajal , kui õed ise üksteise pilke vältides vaikisid . Üksteisel kätest kinni võttes , veremärgid otsaesistel ja peopesades , sulgesid nad kogu aastate jooksul kogunenud vihkamise nõiakatla ümber ringiks . Sellest jätkus kolme ohvri jaoks enam kui küll . Sigridil kui kõige vanemal oli eesõigus . Lummatult vaatasid õed , kuidas ühe suvilasauna leiliruumi uks kõmatades kinni lendas ning Rolandi ja tema armukese väikesesse akendeta ruumi sulges . Ükskõik , kui palju nad vastu ust ei tagunud , ei liikunud see sentimeetritki . Kui ukse alt hakkas suitsu sisse imbuma , viskusid nad kogu keharaskusega vastu ust , kuid seegi ei aidanud . Nad jõllitasid uskumatult leeke , mis sõid end läbi seinte , ilma et lauad oleksid oma tugevust kaotanud . Roland viskus appi karjudes vastu põlevat ust . Leegid limpsasid ta higimärga nahka , see sisises ja mullitas nagu lakk põlevatel seinalaudadel . Naine kriiskas , surudes kabuhirmus endale küüsi näkku . Leegid miilasid põrandast üles , kõrvetades ohvrite jalataldu , nii et nad kargasid lavaastmetele , mis samuti kohe süttisid . Nad karglesid ringi , püüdes tule käest pääseda , kuid see oli võimatu : nii seinad , lava kui põrand põlesid madala leegiga . Naine komistas ja kukkus vastu seina , kriisatas hullunult , kui ta juuksed tuld võtsid , ja kargas uuesti püsti , hoolimata põletushaavades jalgadest . Nad tantsisid iiveldamaajavat tantsu ning see kestis kaua , sest Sigrid hoidis leeke madalal . Valust hullunud ohvrid püüdsid üksteise najale ronida . Roland oli tugevam , tõukas naise pikali ja astus talle peale , et taldu tulistest leekidest päästa . Sigrid naeratas rahulolevalt , lausa heldinult . Roland ei petnud ta lootusi . Lõpuks oli see pigem nooremate õdede kärsitus , mis tule täiel jõul põlema õhutas , nii et ohvrid õlekubudena süttisid , pärani suud leekides paistmas . Ingridi vaenlast näitas peeker lõbustuspargis . Veider , kuidas riided inimest muuta võivad — teksades ja tossudes Ly Petersson , juuksed hobusesabasse kinnitatud , tundus väikese ohutu naabriplikana . Kui mitte märgata ta teravat lõuga ja enesekindlat naeratust . Ta polnud üksi , vaid koos noore heledapäise mehega . Nad seisid piletiputka ees ja sõid jäätist . Ingrid kortsutas kulmu . Ta ei olnud plaane teinud ; ta tahtis kindlalt vaid seda , et Petersson tunneks end täielikult abituna , piinleks võimalikult kaua hirmu käes . Toidumürgitus , mis jäätise söömisel võiks ju tekkida , oleks kaugelt liiga lihtne ega pakuks mingit erilist naudingut ... Korraga saabus selgus — ilmaratas ! Rohkem kui kahekümne meetrine raudkonstruktsioon , mis kõrgus uhkelt üle karusellide ja ameerika mägede . " Kui sa esimesest hirmust üle saad , on see täielik kaif ! " veenis heledapäine jäätisesööja kaaslast . " Mina kardan ka kõrgust . Kui ei kardaks , poleks pooltki nii lahe . Proovi ! " Ly vaatas ilmaratast ühtaegu ihalevalt ja kartlikult . " Ah , okei , see kestab ju ainult mõne minuti , " ütles ta kõhklevalt . Nad mahtusid järgmisele ringile . Piletipoiss juhatas nad vabadesse kabiinidesse ja kinnitas turvarihmad . Oli näha , et Ly oli närvis . Ratas alustas aeglaselt liikumist . Kabiinidest kostis ootusärevaid hüüdeid . Üks väiksem tüdruk kiljus hirmunult . Ratas kogus kiirust ja tõusis üha kõrgemale ning nüüd oli kiljujaid teisigi . " Appi ! " karjus üks naine , hääles ehe hirm . Kostus naeru ja hasartseid hõikeid . Kui ratas püstloodi tõusis , karjusid kõik , kes kõrgusest alla vihisesid : peaaegu vastu asfalti , et siis jälle üles , otse vastu taevast lennata . Ly oli näost valge , aga surus huuled kriipsuks kokku ega kiljunud . Kui ratas aeglaselt alla vajuma hakkas , paistis ta näolt ilmselge kergendus . Ingrid naeratas . Või väljendas see ilme midagi hoopis ürgsemat ja ta lihtsalt lõrises , hambad irevil . Rattast kostus metalne raksatus ja kõigi sõitjate südamed jätsid löögi vahele . Ratas kukkus allapoole , nii et rõnga alumine serv peaaegu maad puudutas , ja lendas siis uuesti püstloodi . Sõitjate hüsteerilised kriisked summutasid paanikas piletipoisi appihüüded . Ratas hakkas keerlema , kogudes üha enam kiirust . Konstruktsioon raksus ja vabises ning sõitjad , kes alla vuhisedes peaaegu näoga maad puudutasid , hullusid hirmust . Ly silmad olid pärani , pisarad jooksid mööda põski alla ja ta suu oli üksainus ümmargune O. Ta karjus , aga teiste karjete hulgast ei olnud seda kuulda . Ratas lisas kiirust ja vajus veel veidi madalamale . Sõitjate nägusid lahutasid maast üksikud sentimeetrid . Appijooksnud tehnikud olid paanikas , sest ratas ei allunud enam juhtimisele ja elekter keeldus mingil täiesti arusaamatul põhjusel välja lülitumast . Veel kümmekond jubedat , uskumatult kiiret tiiru , hüsteerias sõitjad elu eest karjumas ... Siis kostis kõrvulukustav raksatus ning ratas lendas vastu maad . Konstruktsioon hoidis seda hiiglasliku hularõngana minema veeremast ja nii kündis see inertsist umbes kolmandiku sõitjatest asfaldisse , enne kui seisma jäi . Õed kehitasid õlgu . Kui Ingrid nii otsustas ... Jälgede segamiseks oli isegi hea , et hukkunuid oli palju . Kuigi jälgede segamine oli vaevalt üldse vajalik . Nad olid sama karistamatud kui kolmkümmend aastat tagasi . Nüüd oli Astridi kord . Martin ja Freya jalutasid kahekesi Norrmalmis . Tüdruk oli Martini võlujõu mõju all ja nautis seda . Kiired intiimsed pilgud , pooljuhuslikud puudutused , naeratused ... Astrid hammustas huulde ja jälgis , kuidas Martin kiirelt kahele poole vaadanult Freya majadevahelisse hoovi tõmbas . Ta teadis seda hoovi — kitsas käik ei ennustanud romantilist , väikese purskkaevu ja mõnusate pinkidega siseõue , kus armastajad olid uudishimulike pilkude eest kaitstud . Peaaegu . Martin põlvitas pingile istunud tüdrukul kätest hoides ta jalgade vahele . Freya naeratas mehele otsa vaadates — nad olid üksteisega nii hõivatud , et ei märganud midagi muud . Isegi mitte Martini mobiili helinat , mis nõudis jonnakalt tähelepanu . Lõpuks vajutas mees teatraalselt ohates kõneklahvile . Juba esimeste sõnade peale muutus ta nägu tõsiseks . " Ma tulen kohe . Kümne minutiga olen kohal ! " ütles ta häälel , mis tõi Astridile külmavärinad üle selja — ta jumaldas , kui Martin oli nii konkreetne ja asjalik . See hääl ütles : " Jätke kõik minu hooleks ja ärge muretsege , kõik saab korda . " " Freya ... " sosistas mees hoopis teisel toonil . Toonil , mis kuulus Astridile . " Sa ju ootad mind ? Ma olen poole tunni pärast tagasi ... Kohtume " Operas " ? " Ta suudles Freya silmi ja hellitas tüdruku pikki lahtiseid juukseid . " Ma ei jõua seda ära oodata . " Siis oli ta läinud . Freya saatis teda naeratava pilguga ja lehvitas armunult . " Opera " asus sealsamas ümber nurga , aga tal polnud kiiret . Õhtu oli nii soe , lausa vahemeremaine , nii et ta ei raatsinud tasakesi vuliseva purskkaevu kõrvalt lahkuda , vaid jäi sinna meelisklema . Veevulin summutas pehmed sammud . Freya ei jõudnud piiksatadagi , kui talle kloroformilapike näole suruti . Mõne hetke pärast talutas kannatliku , veidi vabandava ilmega mees autosse pealtnäha purupurjus naist , kellel jalad hästi ei kandnud . See oli Norrmalmis nii tavaline pilt , et keegi ei pööranud neile tähelepanu . Mees ei sõitnud kaugele — vaid mõnikümmend kilomeetrit linnaservast ja keeras siis metsavaheteele , mis viis üksildase , metsatukaga ümbritsetud majani . Ta võttis teadvuse kaotanud Freya sülle ja viis keldrisse . Madala ruumi nurgas oli musta kummiga kaetud lavats , seina küljes kett ja koera kaelarihm , mille mees uimase naise kaela ümber tihedalt kokku tõmbas . Istus siis tema kõrvale ja ootas . Kloroformi mõju hakkas kaduma ja Freya niutsatas . Liigutas pead . Avas silmad ja püüdis aru saada , mis oli juhtunud ja kus ta asub . Mees jälgis ahnelt ohvri ärkamist . Ta ammutas endasse iga emotsiooni , nautis teise kasvavat hirmu ja enese võimutunnet . Erutav , hingematvalt erutav . Pealegi , kui naine on nii ilus . Ilusatega oli alati see häda , et ta ei suutnud end pidurdada ning nauding ei kestnud piisavalt kaua . Kolm harpüiat kummardusid huuli lakkudes peekri kohale . Freya anus : " Palun laske mind lahti ! Ma ei räägi kellelegi , ma luban . Fuck , ma ei teagi ju , kus ma olen või kes te olete ! Ma ei ole teile midagi teinud ! Palun ! Palun ! " Mees ei lasknud end segada . Ta tõmbas Freya käed kettidega abitult laiali , jätmata nende liigutamiseks kuigi palju ruumi , võttis siis riiulilt steriilse pikliku karbi ja klõpsatas selle lahti . Freya karjus . Ta karjus , kui skalpell ta riiete alla libises ning neid monotoonse aegluse ja järjekindlusega tal seljast lõikas . Ta karjus ka siis , kui ta oli riiete seest ainsatki kriimu saamata välja lõigatud ja lamas mustal kummil täiesti alasti nagu kooritud banaan . Mees istus lavatsile , vaatles kunstniku süvenenud pilgul tüdruku laitmatut sametist nahka ja silitas seda hellalt ja uurivalt . Astrid pigistas küüned õdede kätesse , nii et need hoiatavalt sisistasid . Tundus , et mees ainult puudutas skalpelliga tüdruku käsivart , kuid siis punsus piki noa teed nahast esile tumepunane joon ja veri nirises kummist matile . Mees vaatles vereniret , laskmata end Freya kõrvulukustavatest karjetest põrmugi segada . Sellest keldrist ei kostnud välja ainsatki heli , talle meeldis , et tüdruk karjus . Ja värises . Meeldis see , kui nahk ta käsivartel ja rindadel kananahale tõmbus . Meeldis see , kuidas skalpelli süütutest silitustest tekkisid naise valgesse nahka üha uued punased lõhed , kuidas ta keha kattus õlise , kuuma ja märja punasega . Ingel muutus pattulangenud naiseks . Ta limpsas üle erutusest kuivaks tõmbunud huulte . Jah , patune , rõve , ligane keha ! See sa oled ! See on su tõeline olemus , mitte see , millega sa petta tahad ! " Lirva ! Hoor ! Lipakas ! " Ta pominat saatsid süljepritsmed . Värisevate kätega pusis ta püksiluku lahti ja ronis Freyale peale , ise lakkamatult pomisedes . Tüdruku õlgu ja rindu pigistavate sõrmede vahelt , kui need lahtilõigatud lihasse kaevusid , tõusis veremulle . Astrid elas sellele kaasa , nagu oleks ta ise Freyat vägistanud . See oli õiglane , jah , see oli ääretult õiglane ! Nii see pidigi olema . Ka Freya pidi tundma seda käristatud liha ja vere lõhna . Lõpp oli sadistlik . Mees surus küüned naise haavadesse ja nad karjusid üheskoos . Freya kaotas valust teadvuse , kuid klaasitäis külma vett tõi ta peagi tagasi . Peale pattulangemist tuli karistus . Nüüd skalpell enam ei hellitanud , vaid karistas , tasus pattu , langes kiirelt ja vihaselt ning seda saatsid verepritsmed ja hakitud lihatükid . Ometi oli mees meister : Freya suri , kui ta kätest ja jalgadest enam peaaegu midagi alles ei olnud . " Välja ! " karjus Sigrid . " Välja ! " Vihkamine ei rahuldunud , vaid janunes endiselt . Janunes nagu kiskja , kes ei tapa enam nälja pärast , vaid lihtsalt tapmislõbust . Astrid kuuletus , kuigi oleks tahtnud veel vaadata ... teadmata isegi , kaugele siis veel . Ta ohkas ja asus koos Sigridiga end unenäolisest maailmavahest välja rebima . Ingrid võpatas Sigridi käskivast hääletoonist . Vanem õde kamandas teda sama iseenesestmõistetavalt kui lapsepõlves . Oi , kuidas Ingrid seda vihkas . Vihkas ! " Ingrid !!! " Sigridi hääl tõi noorima õe mõistusele tagasi , ent oli juba hilja . Kontrolli alt hetkeks vabanenud viha plahvatas . See lendas läbi nende ühendatud ringi ja õed kukkusid kokku nagu marionetid , mille nöörid on läbi lõigatud . Nende silmad tuiutasid lage , irevil huuled valugrimassis . Ometi nad hingasid . Trepp kägises , kui ema ettevaatlikult alla tuli , ühes käes martinipudel , mille kaelast ta tundus tuge saavat , teises käes nuga . Hea tugev terav kokanuga , millega juurvilja hakkides peab olema hoolas , et sõrme ei lõika . Ta lükkas ukse tasakesi lahti ja piilus tuppa . Nii ta oligi arvanud . Koletised lamasid , suud-silmad pärani , ajutises koomas . Ta ju teadis , et kord nad selleni jõuavad . Ta tundis oma tütreid . Oli nad selliseks kasvatanud . Tema , kes ta oli ainult oma ema vereohver , kui seda tarvis läks . Emis , kelle ainukeseks ülesandeks on sünnitada tugev järglane . Ja kellel seegi äpardus . " Sinust ei ole iial midagi kasu olnud ! Ja isegi selle lihtsa asja oled sa ära vusserdanud ! " käratas vana nõid südametäiega ja käskis karika peale oma surma puruks taguda . Laskis tütrel vanduda . Mis on üks murtud vanne selle kõrval , mida tema aga juba siis plaanitses ? Tütred olid liiga ohtlikud ja liiga vägevad , ta ei julgenud . Julgus ei olnud kunagi ta tugevam külg . Ta kartis ema nagu surma ... ja hiljem kartis juba tütreid . Tuli lihtsalt oodata . Õnneks polnud nad aimanud , miks ta Eriku enda juurde elama võttis , ja piirdusid tookord üheainsa ohvriga . Plaan oli õnnestunud ... Lapsed pidid vihkama õppima ja Erik oli neid hästi õpetanud . Vanaeit pani pudeli põrandale ja võttis noa tugevamini pihku . Kallis pluusikangas käristati hoolimatult eest , kui ta vanema tütre rinnakorvialuse tugeva hoobiga lahti lõikas , käe sealt sisse surus ja tuksuva südame välja tõmbas . Süda tuli ära süüa , kuni see veel elas . Vanaeide lõug ja rinnaesine nõretasid , kui ta kolmanda südamega lõpule jõudis . Kogu põrand lainetas verest , see muutis kriidiga joonistatud ringi märkamatuks , kuid see oli endiselt alles . Peale südameid tulid silmad — kolm paari teravate kunsthammaste all prõksatavaid kerakesi . Ta röhitses , köhatas siis daamilikult ja võttis lonksu martinit . Lükkas laibad nurka ja istus ise keset ringi . Temas polnud ta ema teatraalsust : halle nõiasalke või teravat ninagi , ta juuksed olid lõigatud lühikeseks , värvitud ja keemiliste lokkide käes väsinud nagu tuhandetel vanadel naistel . Nägu martiiniga liialdamisest tursunud ja nina veidi punetav . Ei mingit musta ürpi , vaid mugav t-särk ja vanad teksased . Prillid — otsatust telekavaatamisest . Vaikselt omaette ümisedes joonistas vanaeit tarduvas veres jõumärgid üle ja sulges ringi enese ümber . Ta lasi oma lõdvast käsivarrest peekrisse veidi verd ja segas seda süvenenult , justkui oleks tegu esimese õhtuse kokteiliga . Peeker ärkas ellu . Oojaa ... see oli palju parem kui seebikad . Näod , mis verepinnalt vastu vilksatasid — hirm , valu , meeleheide , vägivald , veri , haigused , surm , vältimatu ja kõikevõitev surm . Ta nihutas pudeli lähemale ja võttis taskust vardad — vana harjumus midagi näppude vahel klõbistada , samal ajal , kui ta ise telekat vaatas . Ta ei tundnud neid inimesi , pilt hulkus pimesi . Juhuslikult . Sel polnud tähtsust — näitemäng oli joovastav ja põnevam kui ükski seriaal . Mõnedest nägudest said ta lemmiknäitlejad , kelle juurde ta üha tagasi tuli ... kuni lõpuks tüdines ja nad tappis . Kudumine ei nõudnud vähimatki tähelepanu : sõrmed lugesid silmi ja liigutasid vardaid , tema aga tappis , juhuslikult ja naudinguga nagu vihkamise jumalanna . Kes ta tegelikult oligi .