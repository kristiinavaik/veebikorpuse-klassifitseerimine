kirjak	ilu_tode_raadio.tasak.ela	Emil Tode Bussipilet Tallinnast Tartusse maksis <arv> Eesti krooni . Kroon on fikseeritud eurole kursiga <arv>,<arv> krooni <arv> euro , seega maksis sõit ( <arv> km loodest kagusse ) umbes <arv>,<arv> eurot , mis teeb , et mul endal täpsem ettekujutus tekiks , omakorda umbes <arv> franki , nii et ühe Pariisi metroopileti hind . Ma ei ole ikka veel harjunud eurodes mõtlema , kuigi olen harjunud neis arveldama ( compter ) . Tõenäoliselt on taoline jäikus seotud eaga ( <arv> ) , võib-olla ka vastumeelsusega nende ilmetute kupüüride suhtes , millel ajalooliste isikute portreede asemel on tühjad ukse- , akna- ja sillaavad . Eriti armsad olid mulle vanemate , üle-eelmiste rahatähtede Blaise Pascal viiesajasel ja Michel de Montaigne , tema oli vist kahesajasel . Need vanad , ilusad suured pangapiletid hakkavad juba ununema , ometi teenisin ma just neis oma esimese tõelise raha . See oli <arv>. aasta jaanuaris , kui ma esmakordselt kohtusin silmast silma Liz Franziga . Ja algas meie suhe , mida ma praegu siin üritan dokumenteerida , lootes sel teel jõuda Liz Franzi kadumise saladuse lahendamiseni . Eesti rahadel , mis selle maa tulevasel ühinemisel Euroopa Liiduga vahetatakse loomulikult samuti eurode vastu , kujutatakse praegu veel ajaloolisi isikuid : Lydia Koidulat ( XIX saj. poetess , sajasel ) , Carl Robert Jakobsoni ( rahvavalgustaja , põllumajandusteoreetik , publitsist , Koidula kaasaegne , viiesajasel ) ja teisi . Euroopa ajaloos ja kultuuris pole neist keegi isegi marginaalset rolli etendanud , seetõttu oleks nende edasitarvitamine eurodel ka põhjendamatu . Frankides arvutamine on aga mugav veel selleski mõttes , et lubab hõlpsamini hindu võrrelda . Frangi kurss Eesti krooni suhtes oli umbes <arv>,<arv> ja tarbekaupade ning tavateenuste hinnad Eestis ( kuulub nn. Ida- ja Kesk-Euroopa siirdemajanduse tsooni ) on laias laastus täpselt samad , mis nad on Prantsusmaal – numbriliselt , ma pean silmas , ja mitte euro- vaid frangihindu arvestades . Nii maksab ühistranspordi pilet Tallinnas kümne kaupa ostes just <arv> krooni jne. Kui hind kroonides enam-vähem võrdub vastava kauba hinnaga frankides Prantsusmaal , siis võid arvata , et tegemist pole ei odava ega kalli pakkumisega . Tõsi , elu Eestis kallineb kiiresti . Mul pole enam tunnet , et ma olen kröösus , kui ma tulen Prantsusmaalt , kus ma oma sissetulekute poolest , mis pealegi on juhuslikku laadi ( ja eriti juhuslikuks on nad muutunud pärast Liz Franzi kadumist , vähemalt minu silmapiirilt ) , kuulun kahtlemata kõige madalamatesse tuludetsiilidesse . Michel Houellebecq , tänapäeva prantsuse kirjanik , rahvusliku ( kuigi mitte rahvusvahelise ) bestselleri " Elementaarosakesed " autor , kirjutab , et tema maa vajub vaikselt , aga vääramatult " keskvaeste " riikide hulka . Mind huvitab selle analüüsi puhul küsimus , millised maad jäävad siis veel rikaste ja keskrikaste nimistusse . Küll aga olen ma nõus , et maailm tervikuna vaesub , me liigume aina suurema viletsuse ja tõenäoliselt ka uue , värskendava ning noorendava sõja poole . Globaalne majanduskasv on teatud eeldusvigadest tingitud süstemaatiline bluff . Seda ei õnnestu lõpmatult varjata ja alles rikkuste rituaalne hävitamine sõjatules lubaks hinnangud taas tegelikkusega vastavusse viia . Fiktiivse varanduse saaks korstnasse kirjutada koos reaalse varandusega , mis korstnasse lendab , mänguliselt omanikku vahetab . Muidugi , mänguhoos võidakse korstnasse kirjutada ka kogu see meie tsivilisatsioon . Kuid praegu ta veel kehtib koos oma fiktiivsete ja reaalsete vääringutega ning Prantsusmaa on minu päritolumaa Eestiga võrreldes siiski muinasjutuliselt rikas . Isegi kui ka seal on aina rohkem neid , keda nüüd diskreetselt nimetatakse " marginaalideks " ( les marginaux ) , ka " väljajäetuteks " ( les exclus ) . Vanasti öeldi lihtsalt : vaesed , ka : les humbles ( alandlikud , vaenerahvas ) . Viimast terminit olen taas märganud prantsuse ajakirjandusest läbi vilksatavat . Les humbles . Kui Tallinn ( <arv> tuhat elanikku ) ja Tartu ( <arv> tuhat ) oleksid Prantsusmaa linnad , siis läbiksin ma neid lahutavad <arv> km tõenäoliselt küllaltki mugavas ja õhurikkas rongis , mis liiguks kiirusega vähemalt <arv>–<arv> km/h , kui aga need linnad juhtuksid asuma TGV-trassil , siis koguni <arv>–<arv> km/h . See pilet maksaks umbes <arv> franki , SNCF-i sooduspakkumiste korral ka kuni poole vähem . Näiteks kampaania " Kaks ühe hinnaga " , mida ma küll kunagi kasutanud ei ole – sest kes pidi olema see teine ? Kuid mingil juhul ei maksaks see pilet <arv> franki . <arv> krooni Tallinn–Tartu bussipileti eest on ilmselt nn. dumping-hind , mida üks bussifirma kasutab teise turult väljatõrjumiseks . Pühapäeva hommikul kella <arv> ja <arv> vahel väljub sellel sõidusuunal autobuss iga veerand tunni tagant . Eesti on muuseas väga liberaalse majandusega riik . Rongi ei kasutanud ma aga sellepärast , et esiteks käib neid päevas vaid kaks ja teiseks läbivad need sama vahemaa umbes kolme ja poole tunniga , kuna bussil kulub vaid kaks ja veerand . Buss oli second-hand , nagu nad kõik on , <arv>–<arv> aastat vana , pärit tõenäoliselt kas Põhjamaadest või Saksamaalt , millega Eestil on kõige tihedamad majandussidemed . Kuid sõidukorras ja arvatavasti täiesti turvaline . Ventilatsioonisüsteemi mittekorrasolek ja konditsioneeri puudumine ei ole praegusel aastaajal Eestis probleemiks . <arv>. aprilli varahommikul näitas termomeeter Tallinnas +<arv> ja Tartus –<arv> kraadi Celsiuse järgi . Tartus on kliima kontinentaalsem . Neis bussides on alati spetsiifiline lõhn , mis koosneb diislikütuse põlemisjääkidest ( minimaalselt , mitte häirival määral ) , kummikärsahaisust ja vanade istmete ning tõenäoliselt ka reisijate vanade riiete lõhnast ja nende suust väljuvast õllelõhnast . Sest bussis on enamasti mõni noorem meesreisija , kes on tarvitanud või tarvitab sõidu jooksul õlut . Õlu on Eestis väga populaarne jook , nagu Saksamaalgi . Üks noor meesreisija lasi bussi poole tee peal kinni peatada ja urineeris sealsamas bussi kõrval . Ümberringi olid lagedad põllud ja tal polnudki kuhugi varjule minna . Ja ega seal polegi midagi näha . Kui keegi urineerib – ei huvitavat ega inetut ; ega ilusat . Põllud olid alles hallid , enamasti läinudaastasest lamandunud umbrohust . Umbes <arv>% Eesti põllumaast on siirdemajanduse tingimustes sööti jäetud ( en friche ) , sest suhteliselt ebasoodsad klimaatilised tingimused ei luba selle maa põllumajandusel konkureerida Euroopa Liidu jõuliselt subventsioneeritud talupoegadega ( paysans ) . Kohati tähendas maapinna hallus ka halli mulda : seal , kus maa kultiveerimist siiski jätkati . Kevad on olnud pikalt kuiv , külm ja päikeseline . " Külm ja päikeseline kevad " ei ole vastuolu terminites . Pigem on see globaalse kliimasoojenemise loogiline tagajärg nendel laiuskraadidel . Kevade näiline algus on nihkunud varasemale ajale . Nimelt sulas lumikate tänavu siin kuuldavasti juba veebruari keskel . Veel minu lapsepõlves , XX sajandi <arv>–<arv>ndatel aastatel , rääkimata XIX sajandist ja nn. väikesest jääajast , mis sellele eelnes ( XVI–XVIII saj. , kui isegi Seine jäätus , nagu ka Hollandi kanalid , millel uisutajad on meile nii tuttavad Madalmaade kuulsate meistrite töödelt ) , püsis lumi Eesti- ja Liivimaa põldudel nii umbes uue kalendri jüripäevani , see on tänaseni . Vana kalendri jüripäev oli talupoegade kolimispäev , niisiis pidi see jääma lumesulamise ja põllutööde alguse vahele . Kuid kliimasoojenemine ei muuda teatavasti Päikese näivat teekonda taevavõlvil . Samuti ei ole see protsess mõjutanud veel olulisel määral õhumasside sesoonset dünaamikat ja märtsis-aprillis puhuvad neil Läänemere-äärsetel aladel valdavalt arktilised tuuled . Samas pole aga päikesekiirte langemisnurk veel küllaldane maapinna ja eriti mere- ning järvevee soojendamiseks . Maantee ääres metsa varjus leidus hallikaid lumeviirgusid . Nende nägemine oli võõrastusttekitav , nagu oleksid nad sinna jäänud jääajast ja nagu võiks neist välja sulada mammutikihvu , mõõkhambulise tiigri luid . Minu lemmikraamatuid lapsepõlves oli " Sannikovi maa ehk viimased onkiloonid " . See on vene nõukogude autori Vladimir Obrutševi science-fiction kuskil Põhja-Siberi vetes , õigupoolest jäädes leiduvast legendaarsest saarest , millel on säilinud fauna , mis asustas Euroopat , näiteks Lõuna-Prantsusmaad , Suure Jäätumise ajal ja selle järel , jää taandudes . Sannikovi maal oli lisaks mammutitele jt. säilinud ka nn. ürginimese ( l'Homme primitif ) populatsioon . Neid kutsutigi onkiloonideks . Ma uskusin , et selline maa on siiski veel olemas ( raamatu lõpus ta hävib looduskatastroofis koos oma asukatega ; ekspeditsioon , nii palju kui ma mäletan , pääseb , kuid nende jutustust ei usuta ) ja et tulevikus , kui minust saab loodusteadlane , ma avastan selle . See materjal , millest koosnevad need teeäärsed kuivanud mullaga põllud , mida ma bussiaknast eredas hommikupäikeses läbi mustade Fila päikeseprillide vaatasin ja kus vegetatsiooniperiood aprilli keskel veel kuidagi alata ei taha , koosneb aga põhiliselt mandrijää poolt puruks jahvatatud kivimitest ning selle jää sulamisel ja liustike liikumisel vormunud setetest . Kohati ulatuvad need settevallid ja -kuhilad <arv> ja isegi <arv> meetrit üle praeguse merepinna . Neid kohti kutsutakse Eestis mägedeks ( montagne ) . Suured alad " mägede " vahel on aga nõgusad ja halva äravooluga . Ning kuna aastane sajuhulk on märgatavalt suurem aastasest aurumishulgast , on need alad soostunud ( marécageux ) , moodustades u. <arv>% Eesti pindalast . Veepuudus iseenesest ei kujune siin kunagi probleemiks , küll aga võib ka lühiajalisem põud ( séchéresse ) õhukesed liiv- ja liivsavimullad kiiresti kuivatada , ning kui põud langeb näiteks külviperioodile ( ja lumesulamisvesi on ammugi sügavamatesse kihtidesse vajunud ) nagu praegu või kasvuperioodile , võib see põhjustada suuri saagikadusid . Vanasti ( viimati veel XIX saj. keskel ) võis taoline kevad , nagu tänavu on , põhjustada näljahäda ( famine ) ning peamiselt talupoegadest koosneva elanikkonna katastroofilist suremust . Nii hävitas XVIII sajandi alguse väga ebasoodsate kliimatingimuste ( külm ) , katkuepideemiate ja Põhjasõja kombinatsioon vähemalt <arv>% Eesti- ja Liivimaa elanikkonnast . Põhjasõja järel langesid need alad Rootsi Kuningriigist Vene Keisririigi koosseisu . Maade rekoloniseerimiseks kasutati talupoegade juurdetoomist naaberaladelt ja isegi Lääne- ning Lõuna-Euroopast . Sellest hoolimata on rahvas , mida nimetatakse eestlasteks , säilitanud omapärase mitte-indoeuroopa keele ning isegi teatud äratuntavad " tõutunnused " , mis , tõsi küll , meenutavad vägagi Põhja-Saksamaal ja Hollandis ette tulevaid rassilisi tüüpe . Kuid see pole oluline . Antropoloogia " rassi " -uurimisharu ( race kui 'tõug , hõim' ) on alates Teisest maailmasõjast põlu all . Siinkirjutaja on siiski tuttav Juhan Auli , <arv>ndatel aastatel üleeuroopalist tunnustust saavutanud töödega ning võib peeglisse vaadates liigitada ennast nn. ida-balti rassi ( suur silmavahe , suhteliselt lame nina , pisut rõhutatud põsesarnad , heledad , kuid mitte päris blondid juuksed , sinakad-hallikad silmad jne. ) . Siiski võib tema näos täheldada ka olulisi germaani elemente ning Pariisi kaubamajades ja kohvikutes on teda tihti peetud sakslaseks . Ma ei tea , miks ma endast äkki kolmandas isikus hakkasin rääkima . Peaaegu sama ( tõulisest vaatepunktist ) võiks öelda Liz Franzi kohta . Siiski , tema silmalõikes on ( oli ) midagi ehtsalt aasialikku ; tema hoiakus aga midagi nagu vene juudilt . Ja samas oli ta tõeline Liivimaa taluneiu – teatud mõttes . Mis mõttes , sellest kunagi hiljem , see on pikem jutt . Tema konkreetset välimust ei oska ma aga kuigi hästi kirjeldada , nagu üldse inimeste välimust . Ma ei tea , millised inimesed on . Liz Franzi puhul takistab mind veel asjaolu , et olen temaga lähedalt kokku puutunud ligi üheteistkümne aasta jooksul , millesse langevad ka tema Roomas sooritatud , tõsi , väga diskreetsed ( igas mõttes ) ilulõikused ( chirurgie ésthéthique ) . Kogu selle aja jooksul värvis ta ka pidevalt ja hoolikalt oma juukseid . Need olid mustad ja teist värvi juured olid mõnikord harva vaid aimatavad , vähemalt kehtib see nende kordade kohta , kui me kohtusime . Ma ei tea tema tõelist juuksevärvi . Ma ei tea , kas <arv>. eluaastal on tema juustes halli , ja kui , siis kui palju . Meie tutvuse alguses oli üks periood , kui ma kahtlustasin , et Liz Franz kannab parukat , sedavõrd elutuks olid pidevast värvimisest muutunud tema juuksed , lähedalt vaadates . Lavalt – kus ma teda nägin küll vaid üksainus kord , sest meie suhte algus ja tema aktiivse lauljakarjääri lõpp langesid kokku – paistsid Liz Franzi värvitud juuksed elavad ja efektsed : karm must noor eatu poisipea . Mulle tundus siiski , et natuke halli läheks talle päris hästi . See oleks muutnud ta kodusemaks , turvalisemaks . Kuid Liz Franz keeldus vananemast ja ta ei teinud kunagi seda , millest ta oli kord otsustanud keelduda . Või : millest ta lihtsalt o l i keeldunud , mille suhtes ta elas keeldumise seisundis . Kasutades mineviku vormi ei pea ma silmas seda , et Liz Franzi pole enam elavate kirjas ( en vie ) . Ma lihtsalt lähtun tõsiasjast , et ta oli ( on ) võimeline oma veendumusi ja oma keeldumusi vahetama , tehes seda samasuguse jõuga , nagu ta neist kinni hoidis . Nii et rangelt võttes tean ma temast ainult seda , milline ta oli , mitte seda , milline ta on . Meie lähema tutvuse jooksul ta siiski olulisel määral ei muutunud , peale nimetatud iluoperatsioonide ja neist hoolimata üsna olulise kehalise vananemise ( peened kortsud kaelal , randmetel , käeseljal ) , mis mulle märkamata ei jäänud . Aga praeguse hetke kohta ei saa ma midagi väita . Seda enam , et kui ta on elus ja samal ajal minu jaoks kadunud , on see juba ise väga suur ja põhimõtteline muutus . Tol ajal , kui ma uskusin tema parukat , oleksin ma tahtnud selle tema peast ära tõmmata , paljastada tema õhukesed , põhjamaiselt , saksalikult kehvad , vastu peanahka ludus juuksed , sellised , mida ma olin näinud oma algkooli klassijuhatajal , kui ta tuli kevadisele klassiekskursioonile ilma parukata . <arv>ndatel olid need silmatorkavalt " kunstlikud " tuhkblondid parukad tavaline mood . Ma olin sellesse klassijuhatajasse , õpetaja Valterisse ( Krista Valterisse ) , kes tollal võis olla nii <arv>–<arv>-aastane , seega minust <arv>–<arv> aastat vanem , pikk jõuline naine , sirgete , rõhutatud , minu meelest väga peente , kuninglike ( just kuninglike , mitte kuningannalike ) näojoontega – ma olin temasse ilmselt , mõtlen ma nüüd , armunud . Ma viisin talle lugeda raamatuid , millest ma ise vaimustuses olin , näiteks poliitilise thriller'i " Quilleri memorandum " , kus mind kohutas ja erutas endiste natside poolt piinatavale kangelasele esitatud küsimus , kas teile meeldivad poisid või tüdrukud . Ma mõtlesin , kas mina suudaksin salajas hoida , et mulle meeldivad poisid , nende kumerduv , tugev rind , mitte selline inetu , lame , nagu ma endal peeglist nägin . Seejärel ootasin kannatamatult õpetaja Valteri vastust , tema arvamust . Sageli ta vist ei viitsinudki neid raamatuid lugeda , aga valetas , et oli lugenud ja et oli huvitav . Tema parukata ludupea kevadises ekskursioonibussis äratas minus kaastunnet ja veelgi suuremat armastust . Ta sai mulle mõttes väga lähedaseks . Aga Liz Franz ei kandnud parukat . See ilmnes siis , kui me olime saanud juba küllalt lähedaseks ka kehaliselt , mitte ainult mõttes . Kuigi esialgu ma tõesti uskusin , et need ootamatult pehmed juuksekarvad , mis kõditades liiguvad üle mu kõhu , reite , pole mitte tema omad , vaid on kellegi teise . Ma ei tea , kelle juustest tehakse parukaid . Liz Franz ei käinud kunagi Tartus , vähemalt viimasel üheteistkümnel aastal ei ole ta oma jalga minu teada sellesse linna tõstnud . Tõenäoliselt isegi mitte viimasel paarikümnel aastal . Ometi on ta sealt alustanud , nagu kõik siin maal ( aga see on pikem jutt ) . Ta ütles iga kord , kui ma Tartusse läksin – sest jumal teab mis järjekordsete nostalgiapuhangute ajel , tegelikult ka tema õrritamiseks , käisin seal praktiliselt igal aastal , kui ma üldse Eestis käisin – ta ütles , kuigi naerdes : " Ära Tartusse mine , Tartus elab Kurat . " Ja ma uskusin seda – teatud mõttes – kuna teatud mõttes uskusin ma kõike , mis Liz Franz mulle ütles , seda enam , et ma tema kinnitusi ja hoiatusi teadlikult eitasin , ignoreerisin , trotsisin . ( Verb " trotsima " on saksa laen : trotzen , jonnima , pujäänitsema , umbes : défier ; eesti keele sõnavarast moodustavad umbes <arv>% mitmesugused germaani , peamiselt alamsaksa laensõnad , mis ei tähenda , et saksa keele oskamine eesti kõne- või isegi kirjakeelest aru saada aitaks ; ka on saksa keele oskus viimastel aastakümnetel elanikkonna seast peaaegu kadunud . ) Niisiis uskusin ma mingil küllaltki hämaral kombel ka seda , et Tartus elab Kurat , ning lokaliseerisin ta oma ebateadlikes fantaasiates kuhugi Püssirohukeldri võlvkäikudesse . Püssirohukeldri ( Cave au poudre ) ajaloost on mul nüüd , tänu seal taasavatud restoranist saadud reklaamvoldikule , mille koostamisel on ilmselt kasutatud ülikooli ajaloolaste abi , küllalt täpne ülevaade . <arv>. aastal hakatakse Põhjasõjas Venemaale langenud ja täiesti purustatud Tartut keisrinna Katariina II ( Suure ) käsul taas kindlustama . <arv>ndal alustabki kindralfeldmarssal Villebois' insenerikomando võlvkeldri rajamist endisesse linnusekraavi Toome nõlva all . Kümne aasta pärast on kelder – <arv>,<arv> meetri paksused müürid , mis koonduvad põrandast <arv> meetri kõrgusel teravaks võlviks , moodustades justkui tohutu maa-aluse kiriku – valmis . Seal hoitakse püssirohutünne . <arv>. aastal kingib keiser Paul I Toomemäe koos kõigi rajatistega Tartu ülikoolile , mis avatakse Keiserliku Dorpati Universiteedina ( saksakeelsena ) kahe aasta pärast . Kaitserajatised on siis juba oma aja ära elanud . Ülikool kasutab keldrit laona , üürib selle pikaks ajaks välja õllepruulijatele õllekeldriks . Kellegi J. R. Schrammi pruulikoda rendib Püssirohukeldrit tervelt <arv> aastat . Õllejoomine on Tartu saksa üliõpilaste üks meelistegevusi . Kuid kaunis , positivistlik ja industriaalne XIX sajand loojub . Inimesed aimavad ette rahutuid aegu , hakkavad huvituma magnetismist , hüpnoosist , muudest varjatud , seletamatutest jõududest . <arv>. aastast kuni evakueerimiseni I maailmasõja ajal ( <arv> ) tegutseb Püssirohukeldris professor Lewitzky eestvõttel laboratoorium , kus horisontaalpendli abil uuritakse maavärinaid , magnetilisi nähtusi . Kahjuks puuduvad mul andmed , kas professor Lewitzky , kes tõenäoliselt evakueerus koos oma laboratooriumiga , avastas Püssirohukeldri magnetismis midagi anomaalset , mis võiks viidata Kuradi kohalviibimisele . Pole ju võimatu , et oma fantaasia Püssirohukeldrist kui Kuradi asupaigast olen ma teadvustamatult ammutanud Tartu kollektiivsest alateadvusest , mida kord toitsid nüüdseks ammu unustatud kuulujutud professor Lewitzky läbikäimisest Vanatühjaga . Igatahes kasutati Püssirohukeldrit sestpeale ainult juurviljalaona . Alles <arv>. aastal , Leonid Brežnevi valitsusaja lõpupoole , sai vana kelder hoopis uue funktsiooni : ta restaureeriti ning kohandati moodsaks kohvik-restoraniks . Brežnevistliku epohhi lõpp , mida nüüd nimetatakse seisakuks ( stagnation ) , paistis silma oma konservatiivse , isegi restauratsioonilise vaimu poolest . Muinsuskaitsele ( protection de la Patrimoine nationale ) ja ajaloo- ning arhitektuurimälestiste restaureerimisele pöörati senisest suuremat tähelepanu . Tõsi , need mälestised olid tihti ka juba väga halvas seisukorras , varemeteks langenud või langemas . Samal ajajärgul , nagu teada , sündis Eestis ning tõenäoliselt ka teistes Balti vabariikides rahvuslik liikumine , mis samuti kandis tugevat nostalgilist , restauratsioonilist pitserit . Liz Franz oli selleks ajaks ammugi Tartu tolmu jalge alt pühkinud ning elas peamiselt Moskvas . Kuid mina õppisin just siis Tartu ülikoolis geneetikat . Tuliuus Püssirohukelder oli populaarne lokaal , seda enam , et asus maa all . Seal esitati õhtuti ka show'-programme , mida kutsuti prantsuspäraselt varieteeks . Kuna sotsialistliku plaanimajanduse allakäik oli jõudmas terminaalsesse faasi , andis aina teravamalt tunda nähtus , mida nimetati defitsiidiks , kuid mis ei tähendanud eelarvepuudujääki – õigemini , see tähendas just nimelt eelarvepuudujääki , kui ma nüüd järele mõtlen , nii et déficit oli igati asjakohane termin , kuigi seda tollal , vähemalt rahvalikus või ka ametlikus teadvuses nii ei analüüsitud . Rahvalik analüüs seisnes sõnades " midagi pole saada " . See tähendas umbes seda , et oma teenitult või teenimatult saadud rublade eest oli võimalik lunastada vaid piiratud valikus tarbekaupu ja teenuseid . Teiste sõnadega : kuigi riigieelarve oli formaalselt alati tasakaalus ( ja sellest tasakaalust on huvitaval kombel saanud ka siirdemajandusteoreetikute iidol ) , emiteeris riik pidevalt juurde katteta raha ; hinnad olid sealjuures administratiivselt fikseeritud , sest Nõukogude Liidus ei tohtinud esineda elukalliduse tõusu . Huvitaval kombel kutsus see varjatud inflatsioon esile samalaadseid sotsiaalseid nähtusi kui avalik inflatsioon näiteks <arv>ndate aastate Saksamaal . Nende nähtuste ühisnimetajaks võib lugeda teatud hedonismi , ühe päeva kaupa elamist ( vivre de jour au jour ) , mille hulka kuulus ka raha kulutamine kohvikutes ning restoranides . Püssirohukeldri ukse taga oli peaaegu pidevalt saba ( la queue , sealjuures ei tähenda " saba " kunagi mehe suguelundit ) ning šveitser ( Suisse , eesti keeles tehakse millegipärast vahet šveitseri ja šveitslase vahel , kasutades esimese tähistamiseks ( austavat ? ) saksapärast vormi ) laskis sisse keda ja millal heaks arvas , tihti nn. jootraha ( pourboire ) , tegelikult altkäemaksu ( pot-de-vin ) eest , sest šveitser oli rangelt võttes riigi ametiisik , kes pidi hea seisma kodanike võrdsete õiguste austamise eest . Püssirohukeldris nn. martiinide joomine ( tegelikult oli see segu Ungari vermutist ning kohalikust kadakamarjanapsist , küllaltki magus ja mitte väga kange ) oli minu jaoks esimene luksuse sünonüüm . Ning vabaduse . Huvitav on tõepoolest märkida , et minu fantaasiates käisid luksus ja vabadus käsikäes , ning et need fantaasiad said eriti hästi õide puhkeda maa-aluste tellisvõlvide hämaruses . Kuid ma ei tahaks siiski ekselda liiga kaugele minevikku , seda enam , et sellel minevikul pole konkreetselt pistmist Liz Franziga . Milles samas võib kahelda . Sest kas polnud Liz Franzi tolleaegsed populaarsed laulud – populaarsed sellest hoolimata , et rahvuslikult meelestatud üliõpilased heitsid talle ette tema Moskva-karjääri ja vähest dissidentlust – , kas polnud just need laulud minu pisut purjus vabadus-luksusunistuste teatavaks saatemeloodiaks või refrääniks . Eriti too " Kohtumine " : Linn süütab tulesid ja möödujate palgeid , on kohvik tühi veel ja mina ootan ... Ta-rai-ta-rai-ta-daa ... Kui " Kohtumine " juhtus baari kõlaritest tulema just siis , kui ma oma " martiiniga " olin poole peale jõudnud ning esimene kerge joove oli põhjustanud kesknärvisüsteemis säärase sünapside konfiguratsiooni , mis meeleolus tõlgendub teatava eufooriana , tegelikult kõikvõimsustundena ( sentiment de l'omnipotence ) : " ka mina võin ... ka minuga võib ... " – siis oli see õhtu ( sest võlvide all oli subjektiivselt alati " õhtu " , sensuaalne kellaaeg , ehkki väljas võis objektiivselt olla keskpäev ) kümnesse läinud , pakkunud teatava tundelise kontrapunkti , isegi katarsise . Ma arvan , et ükski kunstinähtus pole mulle elu jooksul summaarselt pakkunud nii palju katarsiseid kui Liz Franzi laulurepertuaar . Kuid ma ei näidanud kunagi välja , mida need laulud mulle tähendasid . Ühest küljest juba nimetatud konformismietteheite pärast ( kuigi ma südames neid mugavaid " dissidente " , tegelikke konformiste , põlgasin ) , mida Liz Franzile tol ajal esitama hakati , teisest küljest selle pärast , et need laulud ja nende pakutav katarsis olid minu meelest liiga lihtsad . Katarsise pidanuks saama Bachist , Beckettist , Pasolinist . Ja sai ka , seda ei või samuti eitada . Eriti Pasolini " Teoreemist " ja tolle noore Lunastaja ( Terence Stamp'i kehastuses ) ilmumisest suguliselt alla surutud perepoja magamistuppa , tema ilusast käest , mis libises üle vaese poisi ( ma ei mäleta mille – selja ? õla ? kukla ? ) . Tundus uskumatu , et säärast asja Nõukogude Liidus näidati ( kuigi " suletud " kinoklubis ) ja ma vaatasin selle stseeni järel rahutult ringi , ega keegi aru ei saanud . Minu erutusest . Keegi ei paistnud midagi aru saavat . Publik oli otsekui tardunud kõikemõistvasse , kultuuriliselt avarapilgulisse poosi . Pärast arutati Pasolini " esteetika " üle . Ma pean ütlema , et iga kord , kui hakatakse arutama millegi esteetika üle , eelistan ma olla teises ruumis , seltskonnas ja isegi ajas . See on tõesti piinav . Aga nüüd ma pean küll vabandama ( huvitav kelle ees ? – kas sa juba kujutled endale publikut , vaene olend ? ) selle tõepoolest huvituseta ning pealegi targutava , " analüütilise " kõrvalepõike pärast , mille ajendiks olid Liz Franzi sõnad Kuradist . Siiski tuleks veel märkida , et Kurat on eesti folklooris ning tõenäoliselt ka meie rahva kollektiivses alateadvuses veelgi ambivalentsem , või ütleme , teisemärgiliselt ambivalentne kui katoliiklikes maades . Tõsi , le pauvre diable on ju umbes nagu 'vaene vennike' , niisiis mõnevõrra lihtrahva , tavalise patuse sünonüüm . Eesti keeles aga kutsutakse Kuradit veel nimega Vanapagan , mis otsetõlkes oleks le Vieux Paļen ja võib-olla see otsetõlge polegi nii naeruväärne . Kuna " pagan " ( ladina paganus , 'talupoeg' ) tähendab kristlikus mõttes ristimata inimest , mittekristlast , algselt aga vist mittejuuti , teiseusulist , barbarit , siis on mõistetav , miks Vanapaganast on eesti folklooris saanud pigem positiivne kangelane , rahva kollektiivne alter ego . Eesti XX sajandi silmapaistvaim romanist ( XIX sajandil silmapaistvad romanistid veel puudusid ) Anton Hansen ( pseudonüüm Tammsaare ) on Vanapagana kuju just selles tähenduses põlistanud oma viimases , allegoorilises ning testamentaarses romaanis " Põrgupõhja uus Vanapagan " ( umbes : " Le nouveau Diable de Fond-des-Enfers " ) . Kahjuks pole seda <arv>. aastal ilmunud teost kunagi tõlgitud prantsuse keelde ning vaevalt see enam ka erilist huvi pakuks . Tammsaare ( kujutatud Eesti <arv>-kroonisel ) talupojaepopöa " Tõde ja õigus " leidis küll Prantsusmaal sooja vastuvõttu , kuid paraku okupeeritud ning kindral Pétaini " vabal " Prantsusmaal , kus võimud nägid selles ekslikult natsliku Blut und Boden'i ( veri ja maa ) ideoloogia illustratsiooni . Ma usun , et lugejad siiski tajusid , vastupidi , ideoloogiavastast subversiooni , õõnestust või vähemalt ambivalentsust , sest tegelikult oli Hansen-Tammsaare antifašist ning suhtus oma teostes kriitiliselt ka talupoegluse ning " juurte " idealiseerimisse . Kuna aga pärast vabastamist ( Libération ) ei tahetud ei Prantsusmaal ega mujal Euroopas unustada midagi rohkem kui sõjaaega ja kõike sellega seonduvat ( peale vastupanu , Résistance , müüdi ) , siis unustati loomulikult ka too marginaalne romanist , seda enam , et tema rahvuski ( Nation ) lakkas Vaba Maailma olupoliitikas ( Realpolitik ) olemast . Kui ma Tartu bussijaamas bussi pealt maha astusin ja üle bussijaama platsi hakkasin minema – see asub otse jõe kaldal ja seal on tihti tuuline , nüüd on sinna kõrvale kerkinud veel üks kõrghoone , mida Tartu-suguses madalhõreda arhitektuuriga linnas sugugi vaja pole ja mis tekitab , nagu kõik kõrghooned , oma läheduses omapäraseid aerodünaamilisi nähtusi , nagu korstnaefekt ja tuulepöörised – , viskas üks äkiline tolmupööris mulle liiva näkku , nii et ma pidin tükk aega silmi pilgutama ja ootama pisaranäärmete intensiivsemat nõret , et jälle normaalselt nägema hakata . Seejärel panin päikeseprillid ette . Need Fila omad on mõeldud sportimiseks , näiteks jalgrattasõiduks , ning kaitsevad silmi hästi mitte ainult ultraviolettkiirguse ( eriline klaas ) , vaid ka tolmu ja teiste võõrkehade eest . Silmavigastused on üks mu foobiaid ehk obsessiivseid hirme ( veel : maod ) , eriti pärast laserlõikust , millega korrigeeriti mu lühinägevust ( myopie ) . Lõikusele läksin tõenäoliselt sellepärast , et lootsin ilma prillideta olla seksuaalturul , mida eufemistlikult kutsutakse gay scene , konkurentsivõimelisem . Asi oli nimelt selles , et ma ei kannatanud kontaktläätsesid ( need ärritasid silmad kohe punaseks ja valulikuks ) , seda ometi suurepärast leiutist , mille abil nii paljud naised , aga ka mehed , ning eriti meeshomoseksuaalid , on pääsenud prillide needusest ning paljastanud oma veetlevad ( in spe ) niisked alasti silmad . Nimelt alasti , sest prillikandja silmad , kui neilt prillid eemaldatakse , tunduvad olevat alasti . Üheksakümnel juhul sajast tunnen ma need võltsteravad silmad ära isegi enne , kui märkan kontaktläätsede spetsiifilist läiget ( seda kaugelt ei näe ) . Minu jaoks on sellised silmad potentsiaalsel partneril ( ja potentsiaalsete partnerite hulk reaalsetesse tollel gei " stseenil " ehk laval suhtub umbes nagu <arv>/<arv> ) pigem miinus kui pluss . Haa ! Veel üks wannabe , veel üks varjaja , veel üks " mees " ! Ma usun , et kontaktläätsede ajastul on tõeliste , au naturel prillitute aktsiad pigem suhteliselt veelgi tõusnud , mitte langenud . Heade võltsingute turuletulek pigem tõstab originaalide väärtust . Sest kui tarbijad saavad endale lubada midagi peaaegu-päris ( almost real ) , siis hakkavad nad varsti himustama ka päris asja ( the real thing ) . Sest maik , nagu öeldakse , on suus . Mulle aga tundub ikka veel , kuigi operatsioonist on enam kui aasta ( Eestis oli selle tegemine <arv> korda odavam kui Prantsusmaal ) , mõnikord , kui magama jään , et prillid on ees ja need tuleks enne uinumist öökapile panna . Või tõstan käe , et ninal prille kohendada . Liz Franz ei ole , loomulikult , ühtegi päeva oma elus prille kandnud ( päikeseprille , neid küll ) . Tema lühinägelikkusest sain teada vist alles meie teisel tutvuseaastal . Või oli see siiski juba esimesel suvel , kui meie " lähedus " oli jõudnud sellisesse faasi , et ma lugesin enne magama jäämist tema kõrval voodis raamatut , prillid ninal . Solidaarsusest võttis ka tema raamatu , kuigi ta muidu kunagi raamatuid ei lugenud , ega ka ajalehti ( vahel lehitses ajakirju ) , ning sellest , kuidas ta vajutas raamatu peaaegu vastu nägu , hakkas mulle tasapisi koitma , et ta ei näe . Ta oli vannitoas läätsed ööseks ära võtnud . Vannituba , millesse ta sulgus tihti tundideks ( vähemalt mulle tundus , et tundideks ) , on üldse omaette peatükk . Ma ei teadnud kunagi , mis ta seal teeb . See ajas mind seesmiselt raevu . Sel ajal võib-olla vihkasin ma Liz Franzi kõige kirglikumalt . Võib-olla . Aga siis ükskord ma võtsin julguse kokku ja küsisin tema nägemise kohta . Ta ei häbenenud põrmugi oma läätsesid ja muretses varsti ka mulle ühed . Aga mulle , nagu öeldud , need ei sobinud ja ma panin need silma vaid oma baariretkedel . Suitsuse õhuga ruumis on nad eriti piinavad . Raske öelda , kas ma olen saanud mõne seksuaalpartneri tänu kontaktläätsedele . Kindlasti mitte tänu laserlõikusele , sest sellest saadik ei ole mul olnud mitte ühtegi seksuaalpartnerit , vähemalt selles tähenduses , mis sellele sõnale antakse . Fantaasiapartneritest muidugi pole olnud puudust ( vahel tüütavad needki kõik viimseni ära ) ja tihti on nad isegi palju tõhusamad kui mõni reaalpartner . Kuid rangelt võttes olen ma viimased poolteist aastat olnud peamiselt home ja eranditult dry , nagu laulab Neil Tennant duo Pet Shop Boys uuel albumil " Release " . See pala , " Home and Dry " , tuli nimelt teekonnal Tallinnast Tartusse bussijuhi raadiost , mis vaikselt mängis ( istusin eesotsas ) . " Release'i " promotsioon paistab siinsetes raadiojaamades üldse toimuvat küllaltki edukalt . Ma ei usu , et keegi raadiokuulajatest ning kohvikukülastajatest ( tihti mängib kohvikutes ja baarides taustamuusikaks mõni raadiojaam , kust tuleb vahepeal ka uudiseid ja reklaami ) eriti mõtleks selle nn. diskohiti sõnumile . Eesti , nagu ilmselt kõik Kesk- ja Ida-Euroopa riigid , on küllaltki traditsionalistlik maa , eriti mis puutub seksuaalsusesse ja inimsuhte-ideaalidesse . Home and dry olla pole siin veel kindlasti aktsepteeritud seisund , kuigi see on kahtlemata ka siinsete meeste ja naiste statistiliselt aina enam levinud olukord . Kui mõelda näiteks üksikemadele ja lahutatud naistele , kes üksi oma last või lapsi kasvatavad ja kelle osatähtsus elanikkonnas ei lakka kasvamast . ( Ma näen , et mu keelde hakkavad ilmuma tobedad prantsuspärasused ehk gallitsismid : ei lakka kasvamast on kahtlemata ne cesse pas d'augmenter , eesti keeles oleks normaalne : " kasvab lakkamatult " ; kuid mul pole ka erilist huvi nende sissetungi vastu võidelda , see võtaks liialt tähelepanu ning juhiks mind peaasjalt kõrvale . ) Üksikemadel on regulaarset seksuaalpartnerit leida keskmiselt keerulisem kui isegi kõige madalamasse tuludetsiili kuuluvatel meestel , kes millegipärast pole ( veel ) abielus või ei ela koos " naisterahvaga " . Üldiselt on heteroseksuaalne mees siiski kaup , mille nõudmine ületab tunduvalt pakkumise , nii et mingi naispartneri ( keda vanasti nimetati tabavalt " küljesoojendajaks " – réchauffeuse ? ) leiab sellesse kategooriasse kuuluv isik suhteliselt hõlpsasti ka hoolimata oma turupositsiooni nõrkustest , nagu vaesus , väiksem puue ( invalidité , débilité ) , inetus , halvad harjumused ( alkoholism ) . Aga võib-olla on see mul ka mõnevõrra vananenud arusaam , mis ei kehti enam täiel määral isegi siirdemajandusega riikides , kus naised muutuvad aina otsustavamaks ja iseseisvamaks tarbijagrupiks ning kus nad aina vähem saavad ohverdada oma professionaalset karjääri isikliku õnne huvides . Siiski näib siirdemajanduse tingimustes olevat välja kujunenud ka üks uus siirdeabielu tüüp , mille näiteid ma olen oma kodumaal ja isegi oma tuttavate hulgas kohanud silmatorkavalt tihti . Selle abielutüübi nimeks olen ma tinglikult pannud " lamav mees " . Tegemist on igati normaalse heteroseksuaalse mehega , kes aga ei täida leibkonnas ( ménage ) traditsioonilist majanduslikku rolli . Tema naine käib tööl ja tagab pere majandusliku toimetuleku , sealjuures tihti väga edukalt . Mees on kas kaotanud töö või pole ennast professionaalses vallas veel leidnud . Mõnikord on tal loomingulised ambitsioonid . Ta kavatseb hakata ajalehele arvamuslugusid ( opinions ) kirjutama , kuid piirdub esialgu osalemisega interneti kommentaarilehekülgedel , kus ta avaldab küllaltki ebakorrektseid seisukohti nii " mustade " ( kes Eestis praktiliselt puuduvad ) , venelaste ( peamine minoriteet ) , homode , naiste , poliitikute kui ka teiste sotsiaalsete kategooriate ning nähtuste kohta . Jututoas ( chat ) võtab ta endale pseudonüümiks X-rays või Mahho ( onomatopöa sõnast macho ) ning osaleb selle all aktiivselt ühiskondlikus diskussioonis . Selleks on loomulikult vaja , et tema elukaaslane teeniks piisavalt hästi , et võimaldada koduarvutit ning interneti püsiühendust . Peab aga ütlema , et Eesti on internetiseerituselt Prantsusmaast tunduvalt ees , hoolimata prantslaste hiljutistest edusammudest , ning püsiühendust pakutakse vaba konkurentsimajanduse tingimustes lausa kadedakstegevate hindadega ( <arv>-<arv> korda odavamalt kui Prantsusmaal ) . Suure osa päevast veedab ülalkirjeldatud mees diivanil ( sellest ka kooselukonfiguratsiooni tinglik nimetus ) , tarbides päeva jooksul varieeruva hulga liitreid õlut . Külmkapi varustamine õllepudelitega on tema peamine ülesanne kodutööde vallas . Õllekastid on rasked ning neid autost korterisse tassides tunneb ta mehelikku uhkust ning rahulolu füüsilisest tegevusest . Reeglina on tal aga , just kehalise koormuse puudumise tõttu , depressioon . Hilisõhtul maandub diivanil mõne populaarse talkshow' ees ka väsinud töönarkomaanist naine . Nad tülitsevad regulaarselt . Mees iriseb naise kallal ja annab mõista , et on ka nooremaid ja ilusamaid . Vähemalt seni , kuni mehe depressioon ei kahjusta tema potentsi , sujub see kooselumudel üldiselt hästi . Ja ma tunnen selle sisemist mehhanismi nii hästi sellepärast , et teatud mõttes olen ka mina olnud Liz Franzi " lamav mees " . Ma usun , et ühiskonnas hetkel valdavate rollikäitumiste läbimängimist , olgu siis mis tahes vormis , ei saa me kuidagi vältida . Me mängime neid , keda mängivad ka teised meie ümber . Liz Franzi päris mees ei " lama " aga kunagi . Tema nimi on Umberto Riviera ja ma ei hakka temastki kirjutama minevikuvormis , kuigi ta kadus mu silmapiirilt samal hetkel kui Liz Franz . Kuid põhimõtteliselt ei peagi ta olema mu silmapiiril , mul pole iial olnud tema isiklikku mobiilinumbrit või muud säärast . Meid ühendas ainult Liz Franz ja on loomulik , et selle ühendusliini äralangemine katkestas ka ühenduse . Võimalik , et Umberto Riviera elab rahulikult edasi kuskil oma Roomas või Milanos , sest kinnisvaraärimehena võib ta alati valida endale uusi kortereid ja maju otse oma omandi hulgast . Võimalik , et tema juures elab edasi ka Liz Franz . Või vähemalt teab Umberto Riviera Liz Franzi asukohta . Või tema saatust . Minul pole teda , hoolimata mitmestki niidiotsast , igatahes tabada õnnestunud . Samas , nii palju kui ma tean , teda ei otsita ( nagu ei otsita ka Liz Franzi ) . Pole isegi võimatu , et Umberto Riviera ( et Liz Franz , seda pean ma siiski ebatõenäoseks ) viibib praegusel hetkel Tallinnas . Ta on nimelt siia väikest viisi investeerinud , peamiselt kinnisvarasse , mille hinnad olid pärast NSV Liidu lagunemisega kaasnenud majanduskollapsit häbematult madalad . Ta on tegutsenud vaikselt , mitte nagu Ernesto Preatoni , ja Preatonist sõltumatult , nii et sealtkaudu ei saaks ma ka midagi teada . Ühel meie ühisel õhtusöögil nende Rooma korteris , mille telefon enam ei vasta , tuli Preatoni jutuks , sest millest meil kolmekesi ikka nii väga rääkida oli . Umberto räägib puhtalt prantsuse keelt , ta on Pariisis õppinud . Liz Franzi mees ( mul pole nende tsiviilvahekorrast täit selgust , kuid ma oletan , et nad on ametlikult abielus ) ei suhtunud Preatonisse sugugi halvasti . Ta ütles , et tema kohtuasjad Itaalias on liiga segased , et otsustada , kellel seal õigus on . Umberto Riviera , muide , vihkas Itaalia administratsiooni ja onupojapoliitikat , eelistades prantsuse vabariiklikku puhtust ja eriti briti fair play'd . Ta rääkis Preatonist pigem kui suurest romantikust , absoluudihullust , kes tahtis Itaalias teha oma panga . Pangaga läks tal halvasti , lisas Umberto Riviera muiates , nüüd proovib ta ühe maaga . Et teha endale oma maa , oma käe järgi üks maa , või nii ma umbes aru sain . Eile lugesin ajalehest , et Preatoni tõmbab siin oma investeeringuid koomale . Ma ei tunne asja , aga ma kahtlustan , et see on halb märk . Aimab ta poliitilist ebastabiilsust , või vastupidi , ülistabiilsust , mingit hiilivat diktatuuri , mis rikuks ära tema siiani nii vaba mängumaa ? Võimalik ka , et see oli ainult pettemanööver , mille ta kohalikule ajakirjandusele ette söötis , kavandades samal ajal hoopis mingit mastaapsemat " ülevõtmist " . Ka Umberto Rivieral oli Tallinna vanalinnas XVI sajandil ehitatud majas väike kontor , kus istus üks alati igavlev sekretär , Hedde ( võib-olla ka Hede , perekonnanime ei tea ja välimust mäletan halvasti ) . Selle kontori telefon ei vasta ja mul pole õnnestunud sinna trepikotta pääseda ( kogu maja kuulub Riviera Holdingsile , aga korterid on välismaalastele üüritud või midagi sellist , seal ei käi kunagi kedagi ) , et kontrollida , on nende postkast täis või tühi . Peaks passima postiljoni , kui ta seal üldse käib . Jah , mul tuleb meelde , neil oli peapostkontoris oma kast . Nii et trepikoja postkasti pole mõtet uurida . Muuseas kuulub ka see korter , kus ma praegu istun ja neid märkmeid teen , Weitzenbegi <arv>–<arv> , Riviera Holdingsile , aga selle hooldamisega ja maksete kasseerimisega tegeleb kohalik majahooldusfirma . See korter on üüritud Liz Franzi ema nimele , aga arved , nii palju kui ma tean , tasus Liz Franz . Ja arved , uurisin järele , on siiani korralikult makstud . Seda korterit pidas Liz Franz väidetavalt oma " Tallinna tagalana " , põhiliselt on siin elanud , küllap suitsukatteks ( Umbertole , kellele tegelikult kõik oli teada , aga sellest hoolimata tuleb inimsuhetes säilitada mingi sünnis fassaad ) üks Liz Franzi kauge sugulane , üliõpilane , kes alati , kui mina või Liz Franz või meie mõlemad ( eri suundadest , muidugi ) Tallinna tulime , vaikselt kadus . Ma pole teda kunagi näinud , olen temaga ainult telefoni teel rääkinud ( talle oma tulekust ette teatades ) ja ma tean , et ta ei tea midagi . Mina ei tea selle tüdruku nimegi . Liz Franz ütles tema kohta alati lihtsalt " tüdruk " ja peale selle me kutsusime teda omavahel kokkuleppeliselt Susannaks ja korterit " Susanna juurde minekuks " . Minu meelest oli see konspiratsioon naeruväärne ja ma põlgasin Liz Franzi tema valelikkuse pärast . Alles nüüd ma hakkan aru saama , kui meisterlikult tal kõik korraldatud oli , kogu elu . Tartus , nagu öeldud , polnud Liz Franz ammu käinud , rääkimata Tartus elamisest , sest ta ei läinud kunagi kuhugi t a g a s i ja Tartu oli tema jaoks t a g a s i par excellence ( tema lühike , aga otsustav Tartu-periood pidi minu arvutuste kohaselt jääma aastatesse <arv>-<arv> või <arv>-<arv> , niisiis minu sünniaasta ümbrusesse , aga sellest hiljem pikemalt ) , ja nii ma ei lootnud Tartust tema kohta mingeid andmeid saada . Tartu bussi peale läksin läinud pühapäeva hommikul rohkem sellepärast , et bussiga sõites on parem mõelda . Rongiga sõites on veel parem mõelda , aga rongide olukorrast ma juba kirjutasin . Ka auto kõrvalistmel pole viga , aga seal on siiski teatud kohustus juhiga suhelda . Ise autot juhtida on juba töö . Kuna ma hakkasin autot juhtima alles <arv>-aastaselt , siis pole ma sellega võib-olla siiani küllalt ära harjunud . Rongis või bussis istumise olukorda nimetan ma endamisi " liikumatu liikumise " olukorraks ja sellele situatsioonile vastab ka spetsiifiline vaimuseisund . Ühest küljest sul pole võimalik midagi teha ( ma ei saa sõidu ajal lugeda , või kui , siis rongis , aga sealgi ma tavaliselt ei loe ) , sa istud paigal ja tead , et see kestab teatud aja , seni sa ei saa midagi ette võtta , kuhugi minema hakata , nagu näiteks oma korteris olles . Teisest küljest see " olukord " ise liigub ühest kohast teise ja vastavalt sellele vahetub ka pilt akna taga , õigemini kujutis , mida reprodutseerib su nägemis- ja kesknärvisüsteem . Samas pole see kujutis liiga huvitav ega pealetükkiv nagu kinos või televiisoris , seal ei toimu eriti midagi või kui toimubki ( keegi tuleb mööda külavaheteed , kuskil põleb läinudsuvine põhuhunnik või isegi maja , maanteel on toimunud avarii ) , siis näed sa sellest toimumisest vaid suhteliselt tähenduseta fragmenti . Võib-olla selle fragmentaarsuse kompenseerimiseks hakkabki su psüühe ( vaim , mentaalne süsteem ) arendama mingit lugu , mingit pikemat mõtteliini , mis teises olukorras ise fragmentaarseks jääks . Mentaalne seisund on vähem agiteeritud ( agité ) , vähem hüplik kui muidu . Teel tahtsin ma niisiis mõelda . Mitte ainult Liz Franzi kadumise üle , vaid üldse . Selle üle , mis edasi saab . Ma lootsin , et mul tekib mingi plaan . Ma ei või öelda , et see plaan oleks päriselt tekkinud , aga midagi tekkis . Mu vaimne seisund on pärast Tartus-käiku vähem ebamäärane . Tartus endas pole teha midagi erilist . Sinna sõitma hakates on alati mingi ebaratsionaalne tunne , nagu oleks seal midagi teha , ja kohapealgi võib meeleseisund jääda ärevaks . Linn ise on vaikne ja provintslik , eriti veel pühapäeval . Tartu on nüüdse Eesti territooriumi ilmselt kõige vanem linn , mingi oluline linnus ( lieu fort ) ja kauplemiskoht oli seal olemas juba enne XIII sajandit , kui muistsele Liivimaale tungisid teutooni rüütlid ja toimus Läänemere idakalda kristianiseerimine . Kiievi-Venemaa idas oli ristiusu teatavasti juba varem vastu võtnud , samuti Läänemere läänekalda viikingi-kuningriigid . Läänemeri on lääne meri ainult eesti keeles . Isegi soomlased nimetavad seda oma vanade isandate rootslaste eeskujul Idamereks ja sakslastele on ta loomulikult Ostsee . Mööda Läänemerd viiski tee itta . Ja põhja . XIII sajandil oli Euroopa ( ilmselt siis ka kogu maakera ) elanud paar sajandit erakordselt soodsates kliimaoludes , " väike " soojenemine oli saavutanud oma apogee XI sajandi paiku . XIII sajandiks oli rahvastik soodsates tingimustes paisunud , elu edenenud . Reimsi , Chartres'i , Ulmi , Strasbourg'i katedraali võlvid olid juba üles laotud , suured vitraažaknad polnud enam mingi imeasi . Õieti hakkas see kõik juba inimesi ära tüütama , moest välja minema . Sest ei pakkunud enam midagi uut , uusi kõrgusi , seninägematuid dimensioone . <arv>. aastal langes sisse Beauvais' katedraali võlv , mis oli ehitatud <arv> m kõrguseks . Palestiinas langes kristlaste viimane tugipunkt . Üks epohh hakkas läbi saama . Ja Balti mere kaldal siis see epohh just algas . Rahvastiku juurdekasv , majanduslik õitseng ja uued sõjapidamistehnoloogiad kannustasid Saksa Rahva Püha Rooma Keisririigi alamaid otsima uut avantüüri idas ja põhjas . Nende vallutusretke ( <arv>–<arv> ) romantilise kirjeldusega nn. Läti Henriku Liivimaa kroonikas algab selle maa ( vana ehk suure Liivimaa ) kirjapandud ajalugu . Keskaja kliimaoptimumi ajal ei olnud soojenemine siiski nii järsk ja ulatuslik kui too , mis umbes <arv> aastat tagasi tegi lõpu jääajajärgsele ( Würm ) vindumisele , sulatades suurel hulgal liustikke ja tekitades tõenäoliselt Suure Veeuputuse : Vahemeri murdis läbi looduslike tammide ja tungis Musta mere nõkku . Selsamal ajal tungis ka Põhjameri läbi selle koha , kus nüüd on Taani väinad , ja järvede ahelikust saigi nüüdne Balti meri ( kui jääda neutraalse nimekuju juurde ) . Tol ajal , nn. atlantilisel kliimaperioodil olid inimesed selle mere idakaldal juba olemas , kuid eesti folklooris puudub minu teada Suure Veeuputuse motiiv . Võib-olla ei olnud veetõus siin nii dramaatiline . Võib ka olla , et tolleaegsete hõimude pärimus on ununenud . Esimesed inimesed liikusid siia ilmselt põhjapõdrakarjade kannul , hakates tulema ehk kuskilt Lõuna-Prantsusmaa kandist , kus " me kõik " ( eurooplased ) , nagu armastab öelda eesti geneetik Andres Metspalu , jääajal kükitasime . Põhjapõdrakarjad omakorda tungisid aasta-aastalt natuke rohkem edasi seda mööda , kuidas mandrijää liustikud sulasid ja paljastel setetel juurdus tundrataimestik . Võimalik , et kliima suhteliselt äkiline soojenemine ja elutingimuste paranemine jääajajärgses Euroopas ( seda , praegu edasi kestvat ajastut nimetatakse Würm IV ehk holotseen ) mõjus soodsalt ka inimpopulatsioonidele , tekitades ootamatult tugeva migratsioonisurve lõunast . Võimalik , et see " teine laine " , saabudes siis umbes <arv> aastat tagasi ( arvestades , et populatsioonides toimuvad " hüpped " pärast elutingimuste paranemist teatud hilinemisega , võides langeda alles nende taashalvenemise ajale ) , assimileeris nood esimesed vähenõudlikud asukad , pühkides minema nende kultuuri ja pärimuse . Tehniliselt tõhusam kultuur on alati ka prestiižikam , koos lõuna poolt tulnud maaharijate oskustega ja leiutistega võtsid kütid-korilased tõenäoliselt üle ka nende keele , ühiskonnakorralduse , tõekspidamised ja " muinasjutud " ehk jutustused ( contes ) . Nii nagu minu ema ( <arv> ) ja isa ( <arv> ) on märkamatult üle võtnud midagi nende Ameerika seriaalide mõttemaailmast ja isegi keelest ( kuigi tõlkena ) , sestsaadik kui nad neid õhtu-õhtult vaatavad . Siiski , erinevalt mõnest vanem-keskealisest kaasmaalasest , kellest on juba saanud tõelised seebiooperisõltlased ( ingl. addicts ) , suhtuvad nad neisse " filmidesse " teatava kriitilisusega . Isa näiteks väidab , et ega need ikka päris tegelikku elu kajasta . Seda nimetatakse kultuuriliseks vastupanuks ( résistance ) . Eesti taasiseseisvumise üheks poliitiliseks loosungiks ( nüüd on see liiga romantilisena päevakorrast mõnevõrra taandunud ) oli väide , et me elame sellel maal ühtejärgi juba <arv> <arv> aastat . Seda armastas levitada ( véhiculer , propager ) ka president Lennart Meri , kelle teine ja viimane valitsusaeg läinud sügisel lõppes . Ma ei tea , keda " meid " selles väites silmas peeti või peetakse . Mina isiklikult tean oma esivanemaid vaid meie ajaarvamise XVIII sajandi lõpuaastateni . Ja neist " esimestest " ei tea ma praktiliselt midagi muud kui nime . Need olid üks Hans ja üks Ano ( Anu ) Viru-Nigula kihelkonnast , mõisatalupojad , kellele <arv>. aastal anti perekonnanimi . Tegemist oli nimelt keiserliku ( Aleksander I ) talupojareformiga , mis võeti ette Napoleoni-järgses uuendustevaimus Venemaa Balti kubermangudes . Reformi käigus omandasid talupojad teatava isikliku vabaduse , s.o. sõltumatuse oma mõisnikust , maaisandast , senjöörist ( seigneur ) . Seni sai mõisnik neid müüa ja osta koos kinnisvaraga ( maaga ) , mille juurde nad olid kinnistatud . Nüüdsest võisid talupojad iseseisvalt ühe isanda juurest teise juurde kolida . Tasapisi järgnes sellele ka majanduslik iseseisvus ( nn. maade päriseksostmine ) , pärisorjast ( serf ) sai kapitalistlik ettevõtja – või palgatööline . Neid nimesid ( Ano , Hans , Liso , Marri , Jaan , Jurri – need on eesti vasted prantsuse nimedele Anne , ( ? ) , Elisabeth , Marie , Jean , Georges , mis omakorda teadagi pärinevad kas heebrea või ladina nimedest jne. ) lugesin ma Tartus Eesti Ajaloo Arhiivis . Mul ei olnud küll mingit kavatsust sinna minna , aga järgmisel hommikul ( ööbisin <arv> krooni eest ühes Supilinna koduvõõrastemajas ) arhiivi majast mööda jalutades tuli tuju sinna sisse astuda , seda enam , et olen seda ikka mõnikord plaanitsenud . <arv>ndate ja <arv>ndate alguse uuskonservatiivse mentaliteedi hulka kuulus ka mood uurida kiriku- ja revisjoniraamatute järgi oma " sugupuud " . Tollal tegi seda keegi nii isa- kui ka emapoolsest suguvõsast ja mul oli see asi üldjoontes teada , aga siiski oli jäänud mingi ebamäärane tunne , et arhiivist võib äkki veel midagi välja tulla . Ma ei tea küll , mida . Arhiiv oli samas majas juba siis , kui ma ülikoolis geneetikat õppisin , ja ma käisin sealt tihti mööda . See on XIX sajandi lõpust või XX algusest pärinev punasest telliskivist hoone , tõenäoliselt asus seal algusest peale mingi kroonuasutus ( administration imperiale ) . Mul on millegipärast nõrkus punasest telliskivist majade vastu , milliseid pole Eestis palju . Kõige rohkem on neid Tartus , ilmselt leidus sealkandis tellisepõletamiseks sobivat savi . Seevastu Põhja-Eestis ( Tallinnas ) ehitati rohkem kohalikust lubjakivist . Paekivimajad on " külmad " , tellismajad on soojad ja küllap sellepärast see kiindumus neisse : teatav hingelise ja kehalise " soojuse " puudujääk . Tellis on põletatud kivi ja temast tehakse ka ahjusid . Paas on kujunenud mere põhjas seal kunagi elanud loomade ( korallide , limuste , meritähtede jt. ) lubjarikastest jäänustest . Kunagi nimelt , enne suurt jääaega , laius sellel maakera pinna alal , kus nüüd on Eesti , soe meri . Aga tuli on merest , olgugi soojast , ikkagi soojem . Ma astusin arhiivi uksest sisse ja küsisin vastuvõtulauas istuvalt proualt , kuidas oleks võimalik arhiivis uurida mõne perekonnanime päritolu . Selgus , et see on lihtsam , kui ma arvasin , ja natukese aja pärast istusingi ma juba mikrofilmivaatamise aparaadi taga ja uurisin neid XIX sajandi ilusa , aga natuke arusaamatu käekirjaga täidetud registreid , see tähendab , mitte registreid endid , sest neid profaanide kätte ei anta , vaid registrilehekülgede fotokujutiste suurendust enda ees ekraanil . Arhiivitöötaja , noor naine , juhendas mind alguses , ega seal midagi väga keerulist olnudki . Põhiliseks allikaks on nn. kirikuraamatud , kuhu kihelkonnapastorid on kandnud talupoegade sünnid ja surmad , ja hingerevisjoniraamatud , kuhu riigiametnikud on kandnud mõisate ja perede kaupa neis elavad hinged ( āmes ) . Mõis oli XIX sajandi keskel veel peamine majandusüksus ; talupere ehk leibkond , millesse kuulusid peale vanemate ja laste vahel ka teenijad , sulased , vanavanemad jt. , oli selle suure majandusüksuse allüksus . Revisjoniraamatu tabelipõhimik oli trükitud vene keeles ja kandis igal lehel huvitavat pealdist : on tänapäeva vene keeles teatavasti " muinasjutt " , nii et siis revisjonilugu . See lugu või hingeloend , kirja pandud XIX sajandi administratiiv-regulatiivses vaimus ( statistikast oli just saanud suurmood ) , jutustab peamiselt Vene Keisririigi ja tema Balti provintside administratsiooni püüdlustest korrastada , kontrollida ja võib-olla ka suunata maa majanduselu . Nende Anode , Hansode , Jurride ja Marride isiklikust elust tänapäeva mõistes saab sealt aimu äärmiselt piiratud määral , peamiselt selles osas , mis puudutab nende inimeste , XIX sajandi peamise materiaalse majandusjõu , füüsilist ehk bioloogilist eksistentsi ( sünd , sigimine , ühest kohast teise asumine , surm ) . Isiklikumat biograafilist materjali võib nende kohta otsida suulisest pärimusest , s.o. antud juhul minu vanemate ja vanaema ( surnud ) mälestustest . Kuid need puudutavad peamiselt neid endid ja neile eelnenud põlvkonda ning on kahtlemata väga subjektiivsed , just mäletaja , mitte mäletatava subjektiivsuse mõttes . Ise ei ole mu surnud esivanemad jätnud endast mitte mingit omakäelist kirjalikku tunnistust , kuigi nad olid siis , XIX sajandil , tõenäoliselt juba kõik kirjaoskajad ( tõsi , sajandi algupoole võis see olla vaid lugemisoskus ) . Teatud ajaloolistel põhjustel ( millest võib-olla hiljem ) pole neist järel ühtegi erakirja ega muud säärast . Mis on , on emapoolse vanaema ülestähendused nende perekonna Piiblis ( <arv>. aasta trükk ) , selleks ette nähtud tühjal lehel , kuhu ta on sinise tindiga ja üsna konarliku käekirjaga märkinud oma seitsme lapse nimed ja sünniajad , kolme nime taha on ta jõudnud ka kirjutada surmadaatumi . Need ülestähendused pärinevad XX sajandi <arv>-<arv>ndatest aastatest . Siiski on ka mu XIX sajandi esivanemad jätnud mulle ühe sõnumi , kui nii võib öelda . Ma vähemalt arvan , õigemini mulle meeldib uskuda , et need kahele ristile malmi valatud sõnad on valinud-öelnud need inimesed ise , kelle maised jäänused sinna ristide alla on maetud . Need peaksid loogiliselt olema ( kuigi just seda tõendada võiv kirikuraamat on hävinud ) minu isaisa ema vanemad . Neid riste nägin ma esimest korda alles nüüd hiljuti , paar nädalat tagasi , kui ma käisin oma isaga tema tagastatavaid talumaid välja mõõtmas . Maareform , mille hulka kuulub kinnisvara tagastamine ( restitution ) selle sõjaeelsetele omanikele või nende järeltulijatele , on üks osa Eesti Vabariigi taasiseseisvumisest järjepidevuse ( continuité ) alusel . Algne Eesti Vabariik eksisteeris aastatel <arv>–<arv> . Kuid XX sajandil Euroopas omaks võetud rahvusvahelise õiguse sätete kohaselt ei lakka üks riik de jure eksisteerimast , kui teine riik ta vägivaldselt enda külge liidab . Riikide eksisteerimise nullpunktiks Euroopas on aasta <arv> ( Versailles' rahu ) , kui nimetatud rahvusvahelise õiguse põhimõte üldiselt omaks võeti . Kuna Eesti Vabariik oli <arv>. aastal juba olemas , siis ei saanud teda enam päriselt hävitada , s.t. ideaalsel kujul eksisteeris ta edasi ka neil aastail , kui ta oli liidetud Nõukogude Liidu , Kolmanda Reichi ning uuesti Nõukogude Liidu külge ( kokku <arv> aastat ) . Materiaalses maailmas toimub viiekümne aasta jooksul muidugi ühte ja teist . Näiteks minu ema perekonna talu maadele rajati <arv>ndatel aastatel põlevkivikaevandus . Põlevkivi ( eesti-prantsuse sõnaraamat annab sellele vasteks ainult kummalise geoloogiatermini schiste bitumineux ) on üsna madala energiasisaldusega fossiilne kütus , mida kaevandatakse Eesti kirdeosas . Nagu muudki fossiilsed kütused , on ta tekkinud aastamiljonite eest väga soojadel ja niisketel kliimaperioodidel maakeral vohanud taimestiku jäänustest . Põhimõtteliselt on see Maa geoloogilises ( või peaks ütlema astronoomilises ? ) minevikus talletunud päikesekiirgus , Päikesel toimuvate tuumaprotsesside energia . Inimene on Maal oleva elu ajaloos esimene liik , kes on õppinud seda maapõue salvestatud energiat enda huvides kasutama . Kuni XIX sajandini oli inimkonna nagu teistegi loomaliikide peamine energiaallikas nende elupaiga taimkate , s.t. inimene tarvitas põhiliselt jooksva aasta jooksul ( põllukultuurid ) või veidi pikema aja jooksul ( puud ) taimede poolt fotosünteesi protsessis orgaaniliseks aineks muundatud valgusenergiat . Taimed vajavad kasvamiseks maad ja seetõttu oligi kogu inimese nn. majandustegevus ja üldse eluvõimalused väga tihedalt seotud maapinnaga . Mida rohkem taimekasvuks sobivat ( niiskus , valgus , soojus , pinnase keemiline koostis ) maapinda mõni inimene või kogukond enda valduses suutis pidada , seda rikkamaks ja potentsiaalselt sigivamaks ta ennast võis lugeda . Inimkogukondade vahel peetud nn. sõdade peamine ajend ja eesmärk oli pikka aega seesama viljakas maapind . XIX sajandi avastused ja tööstuslik pööre muutsid seda ürgset energeetilist olukorda radikaalselt . Kivisöe , nafta ja paremate puudumisel sellisegi vaese kivimi nagu põlevkivi kasutuselevõtt muutis inimesed aina sõltumatumaks maapinnast . Minu vanemad olid juba enne minu sündimist asunud maalt linna . Konkreetselt olid sellel ümberasumisel mitmesugused , osalt traagilised põhjused ( näiteks isapoolse vanaisa teadmata kadumine , tegelikult deporteerimine ja tapmine nõukogude võimu poolt <arv>. aastal ) . Aga üldiselt järgis nende trajektoor inimkonna ajaloo loogikat , kui selline olemas on . Mingit joonist , ütleme . Ema oli maalt lahkunud , linna kooli läinud ( sest tema ema oli nii otsustanud ) juba ammu enne , kui nende külla tuli kaevandus ja see maapind sealt hoopis minema veeti . Kaevandatavast põlevkivist põletatakse suurem osa Kirde-Eesti soojuselektrijaamades . Kuna põlevkivi energiasisaldus on väike , moodustub selle põlemisel rohkesti aherainet . Seda kuhjatakse hunnikutesse , väikestesse mägedesse , mis on täielikult ümber kujundanud Kirde-Eesti maastiku panoraami . Kuid mu ema ei läinud talust mitte vabrikusse , näiteks põlevkivi sorteerima , mis oleks olnud loogiline esimene aste industrialiseerumise ja linnastumise teel , vaid hüppas nii-öelda kohe kolmandasse sektorisse , õppides raamatupidajaks ja töötades sel alal kuni pensionile minekuni ( kokku umbes <arv> aastat ) . Oma professionaalse tegevusega ei tootnud ta otseselt mingeid materiaalseid väärtusi , kuid süsteemi osana osales siiski nende tootmises , ja isegi põllumajanduses , kuivõrd see riigiasutus , mille raamatupidaja ta oli , tegeles põllumaade parandamise ehk melioratsiooniga ( amélioration ) . Industriaalne Nõukogude Liit nimelt pürgis toiduimpordist sõltumatuse , täieliku alimentaarse enesevarustamise poole ( autosuffisance alimentaire ) , milleni ta küll kunagi ei jõudnud , sest sotsialistlik põllumajandus oli olemuselt , süsteemselt ebaefektiivne . Eesti liigniiskete maade ( soode ) kuivendamine , väikeste ajalooliste põllulappide massiivistamine jms. kuulusid NLKP ( PC Soviétique ) poolt ette võetud toitlusprogrammide arsenali . Ka mu isa , kes vanema pojana oli koolitatud taluperemeheks , töötas terve elu sotsialistlikus põllumajanduses , kuid samuti kolmanda sektori töötajana , nn. spetsialistina . Me elasime Tallinna ääres , aedlinnas , väikeses , aga mugavas majas , mille ema ja isa <arv>. aastal ehitasid . See oli tehnilise ja sotsiaalse optimismi ajastu . Minu lapsepõlves saime me külmkapi Riga ( valmistatud sellenimelises linnas , kunagises Liivimaa pealinnas ) ja radioola , mille marki ma ei mäleta , aga mille disain aimas järele , tean ma nüüd ühe Artes näidatud dokumentaalfilmi põhjal , kuulsate Brauni raadiote viie-kuuekümnendate kerget ja reibast disaini . Radioolaks nimetati tol ajal sellist raadiot , millel oli peal ka plaadimängija . Sellest radioolast kuulsin ma esimest korda Liz Franzi häält . Perekonna majandusliku toimetuleku kindlustamiseks tegelesid minu vanemad siiski vähesel määral ka põllumajandusega , kasvatades neile eraldatud linnaäärsel maalapil köögivilja , mida me tarvitasime toiduks ja mille ülejäägid realiseeriti nn. kolhoositurul , kus hinnad oli vabad ja seetõttu suhteliselt kõrged . Tänu sellele vaba- ja turumajanduse kimäärsele ühendusele , mida kujutas endast kolhoositurg , oli väikepõllupidamine nõukogude perioodi lõpukümnenditel tasuvam kui iial varem selle maa ajaloos . Vana Liivimaa territooriumi talurahvas pole kunagi kogenud sellist jõukust , nii absoluutset kui suhtelist ( maaelanike sissetulek ületas linnaelanike oma ) , nagu XX sajandi seitsme- ja kaheksakümnendatel aastatel . See oli muidugi majanduslik anakronism . Põllumajandusel on tänapäeva arenenud riikides rikkuse loomisel vaid marginaalne tähtsus . Inimesed elavad peamiselt linnades ja nende isiklik jõukus ei väljendu tavaliselt maaomandis ja selle suuruses . Liz Franzil , näiteks , pole minu teada kunagi olnud mitte mingit kinnisvara . Ometi ei saa teda lugeda vaeseks inimeseks . Just tema kaudu õppisin ma tundma , mis asi on rikkus , mis asi on raha . Aga traditsioonilises mõttes pole talle kunagi kuulunud peaaegu mitte mingit vara , isegi mitte liikuvat ( mõned raamatud , plaadid , riided , mida ta oma rännakul ühest kohast teise on kaasas kandnud , kuuluvad ametlikus jaotuses pigem kategooriasse " isiklikud asjad " ) . Mis siis oli ( või on ) Liz Franzi rikkuse aluseks ? Kas tema hääl ( mis pole ju lõpuks kuigi ebatavaline ) , tema oskus luua inimsuhteid , miski veel ? Aga neile XIX sajandi malmristidele , millest ma rääkima hakkasin , oli ühele poole kirjutatud surnute nimed ja eludaatumid : Tõnno T. ( sünniaastat ei mäleta , surnud <arv> ) ja An T. ( surnud <arv> ) . Teisele küljele oli naise soovil ( oletan , et soovil ) risti malmvalusse pressitud sõnum tulevikku : kui hüiad wimati keik surnud töuske üles , siis olgo sino käsi ka mino haua küles . Mehe ristil seisis aga lühike vanatestamentlik ( vétérotestamentaire ) nõue : Jehowa , ma ootan so õnnistust . Arhiiv üllatas mind kõige rohkem oma lihtsuse ja väiksusega . See tähendab , arhiiv ise , kus hoitakse ürikute originaale , on kahtlemata päris suur , sest tegemist on siiski üsna imposantse majaga ( neli korrust ) , kuid see tuba , mis mahutas endasse kapid mikrofilmidega ( mis omakorda sisaldasid kõiki kiriku- ja revisjoniraamatuid , ühesõnaga kõiki nimekirju , n.-ö. algusest peale ) ja kus neid ühtlasi vastavate aparaatide taga uurida ( consulter ) sai , oli umbes nagu üks perekonna elu- või söögituba . Mikrofilmid mahtusid ära kahte üsna madalasse paljude sahtlitega kummutisse , mis polnud suuremad kui need nn. sektsioonkapid , mis tulid moodi <arv>ndatel aastatel ja mis pidid olema igas ajaga kaasas käivas kodus . Samal ajal , seitsmekümnendatel , minu lapsepõlves , saavutas oma apogee paneelmajade ( maisons préfabriquées ) ehitus , mille kontseptsioon ( kergesti transporditavad ja koha peal lihtsalt monteeritavad valmisdetailid ) on sama mis sektsioonkappidel , mille mõõtmed omakorda olid harmoniseeritud elamuehitusstandardites antud tüüpnäitudega . Minagi unistasin sel ajal , et meil oleks mitte ainult sektsioonkapp ( mis viimaks ka osteti ) , vaid et me elaksime ka riiklikult ehitatud moodulmajas , mitte individuaalelamus , mida ametlikult peeti anakronismiks , väikekodanlikuks igandiks . Selles unistuses ei puudunud oma majanduslik loogika , kuna riiklikul elamispinnal , mis ehitati töötajatele ( les travailleurs ) tasuta ning mille üür oli vaid sümboolne , oli individuaalelamu ees kahtlemata eeliseid , seda enam , et hilisema privatiseerimise käigus ( mida tollal küll keegi ette ei aimanud ) said üürnikud oma elamispinna vautšerite eest sümboolse hinnaga päriseks osta . Sama ei saa öelda näiteks mu isapoolse vanaisa talu kohta , mille tema naise , minu vanaema Marta ( Martha ) isa oli kohalikult mõisnikult von Wredelt järelmaksuga lunastanud Vene hõberublade eest , tasudes ühtlasi pangaprotsente , mida kasseeris Scheeli pank Tallinnas vähemalt <arv> aasta jooksul XIX sajandi lõpus ja XX sajandi alguses . Keiserlik rubla oli pärast Witte ( Venemaa peaminister , sakslane ) majandusreforme viidud kulla alusele ning oli seega tugev valuuta ( ingl. hard currency ) . Tõsi , ilmasõda ja Vene revolutsioon muutsid rublapõhised assignaadid väärtusetuks , kuid veel minu lapsepõlves oli meie söögitoa pesukapi sahtlis taskurätikute all kümmekond suure hõbedasisaldusega tsaarirubla . Vajadusel lasti neist valmistada sõrmuseid ja hõbelusikaid , mida oli kombeks kinkida vastsündinutele . Minulgi peaks üks selline lusikas , kingitud tolle vanaema Martha poolt , kuskil alles olema . Vene revolutsiooniga paralleelselt ja osalt selle vastu toimus revolutsioon ka Eestis . Seda nimetatakse Vabadussõjaks . Ühest küljest peatas see bolševismi umbes joonel , mis ajalooliselt ( kuni <arv>. aastani ) lahutas Vene alasid Saksa-Rooma Keisririigi mõjusfäärist , ehk ortodoksi alasid katoliiklik-luterlikest ( huvitav , et nn. kirikulõhe ( schisme ) lahutab Euroopa tõepoolest ka geograafiliselt alt üles välja jooksva " lõhega " , kuigi " üleval " , s.o. põhjas , jääb läänepoolne ala vaid üsna kitsaks ribaks ) . Teisest küljest kujutas Vabadussõda endast klassikalist ning sealjuures küllaltki radikaalset , sotsialistlike sugemetega kodanlikku revolutsiooni . Aadel eksproprieeriti peaaegu täielikult , maaostuvõlad kustutati ning aadlimõisate maad jagati tasuta või odavalt talupoegadele ( rentnikele ) . Seega ei osutunud minu vanaisa äia ja tema isa aastatepikkune investeering kinnisvarasse ajalooliselt kuigi ettenägelikuks . Mõttekam oleks olnud jääda rentnikuks ning oodata revolutsiooni . Sest Prantsusmaalt <arv>. aastal alanud revolutsioonilaine jõudis ikkagi viimaks , enam kui sajandilise hilinemisega , ka ajaloolisele Liivimaale ning purustas Balti aadli sajandeid kestnud majanduslik-poliitilise ülemvõimu . Kuid arvatavasti osati seda sama vähe ette näha kui hiljem Nõukogude Liidu lagunemist ning selle majanduslikke tagajärgi . Ma ei usu üldse inimeste ajaloolisse ettenägemisvõimesse , samuti mitte ühiskondade ja poliitilise eliidi võimesse suunata ajalooprotsesse . Ühed ebateadlikud , isiklikest psühhofüsioloogilistest , kultuurilistest jne. iseärasustest tingitud valikud , mida elu jooksul tehakse , osutuvad ajalooliselt edukateks , tasuvateks , teised ebaedukateks või koguni hukatuslikeks . Nii osutus mu vanaisale hukatuslikuks abiellumine tolle Marthaga , suure suguvõsa esindaja ja suhteliselt jõuka talu peretütrega . Selle eest maksis ta oma eluga Nõukogude Venemaa vangilaagris . Kuid Martha ise jäi ellu , samuti tema lapsed , samuti olen mina , tema lapselaps , tänini elus , kuigi mul pole järglasi ja kuigi ma olen emigreerunud ega tunne suguvõsa pärandi vastu muud huvi kui dokumentaalset , psühholoogilist . Veel vähem oskan ma öelda , kas minu elukohavalik ja äsja omandatud Prantsuse kodakondsus ( vahetevahel katsun ärevalt põuetaskut , kas mu ilus punakuldsete kaantega pass on ikka seal ) on ajalooliselt tasuvad valikud või mitte . Või mida see " tasuvus " minu puhul üldse tähendaks ? Või kellegi puhul . Nägin eile öösel unenägu , kus hambaarst ( üks purihammas tõesti laguneb , aga ma ei hakka siin arsti juurde minema , sest Eestis on see kallis , Prantsusmaal maksab Sécurité Sociale ehk Sécu , nagu kõik ütlevad , hambaravi korralikult kinni , Eestis on " riikliku " arsti juurde väga raske pääseda , kuigi mul on hetkel ka siin ravikindlustus , saan ühelt filmisihtasutuselt palka ja mul on ka Eesti pass ) , see hambaarst nimelt uuris purihammast ja teatas , et mul on sinna löönud vähk ja et mind on sellest juba varemgi informeeritud , kuid nüüd on metastaasid kehas laiali ja tal ei ole midagi teha . Unenäost ärgates viibid tihti veel mõnda aega mingis poolteadvuslikus seisundis , kus unenägu tundub täiesti vastavat ilmsireaalsusele ja läheb sellega segi . Nii mõtlesin ma voodis tükk aega päris leplikult ( oli veel pime , nn. valged ööd pole veel alanud ) , et ju mul siis tuleb <arv>-aastaselt surra , nii nagu Liz Franz mulle ükskord ennustas . Ainult need märkmed tuleks katsuda enne ära lõpetada . Ma ei tea , kust äkki säärane fatalism tuli , pärisärkvel olles pole mul vähimatki soovi veel surra . Aga Liz Franz " ennustas " mulle tõepoolest ükskord mu surma-aastat . See võis olla kuus või seitse aastat tagasi . Sel ajal valitses maailmas vist üldse teatud müstitsimi kõrgmood , horoskoopidesse uskumine polnud veel muutunud üldlevinud rutiiniks . Liz Franz naeris horoskoopide üle . Nooruses , neil <arv>ndatel-<arv>ndatel , oli ta esinenud tele-show's , mis kandis nime " Horoskoop " . See oli küllaltki läänelik hittparaad . Olen näinud , kas Artest või la Cinqiéme'i pealt , ajaloolist dokumentaalsarja , kus meenutati Prantsusmaa selleaegseid hitte , mis tihti olid muide samadele briti meloodiatele tehtud mugandused kui need , mida lauldi tolles Eesti Televisiooni " Horoskoobis " . Nii et tegemist oli universaalse nähtusega . Asjaolu aga , et tele-show' nimi oli " Horoskoop " , viitab asjaolule , et tol ajal polnud sellel sõnal mingit tõsist pistmist müstikaga , pigem oli see astronoomiline termin ja osutas vaid sellele , et saates esinevad " tähed " . Sest ametlikult suhtuti Nõukogude Liidus müstikasse väga taunivalt . Võib-olla ennustas see saatenimi siiski ka müstikaajastu tulekut kümnekonna aasta pärast , tehnilis-sotsiaalse optimismi vaibumise ajal. Mina nägin esimest , " salaja " masinal ümber löödud horoskoopi vist millalgi <arv>. aasta paiku . Ma sain teada , et ma olen Neitsi ja see rikkus mul tuju , sest ma olin tõepoolest neitsi , kui see mehe puhul midagi tähendab ( penetratsiooni olemist või mitteolemist , ja kummapidise ? ja misavalise ? ) . Aga tookord , kui Liz Franz mulle oma " ennustusega " esines , see võis siis olla <arv>. aasta ringis , naeris ta horoskoopide üle . Mina olin just neisse salaja uskuma hakanud , õigemini olin kõhkleval seisukohal . Üldiselt olen ma teadusliku maailmavaate pooldaja , sellest läbi imbunud . Aga tol ajajärgul valitses mu psüühikas ja eluarusaamises ( suuresti Liz Franzi tõttu ) säärane segadus , et ma olin valmis kinni haarama igast vihjest , mis seda kuidagi moodi korrastavat paistis . Ma neelasin nädalalehtede nädalahoroskoope ja põlgasin ennast selle ara ja idiootliku kindluseotsimise pärast veel rohkem . Liz Franz ütles : " Seda , mis tuleb , teab niisama ka ette . " Ta lisas , et ta teab seda enda kohta , on alati teadnud ( mis puudutab olulist ) , ja et ta teab seda ka minu kohta . Sest seal polevat vahet . See viimane väide ärritas mind kohutavalt , sest mina ise ei teadnud enda kohta midagi ette . Aga oleksin kohutavalt tahtnud teada . Ma arvasin , et ta praalib ja liialdab niisama . Ja samas ma uskusin teda . Sest tema isiklik elutee oli tõesti olnud , kui kõrvalt vaadata , nii sirge ja loogiline , mitte ühtegi kõrvalevajumist . Küsisin siis temalt , nagu norimiseks , aga tegelikult suure põnevusega , kas ta teab , millal ma suren . Ta ütles , et muidugi teab . Ma küsisin , millal . Ta ütles , et ta ei saa seda öelda . Ma ütlesin : " Tegelikult sa ei tea . " Nagu lapsepõlves , kui mu mängusõber Viivi väitis , et ta teab ühte saladust , aga ei ütle . See mõjus . Liz Franz kahvatas ( vihast , et ma olin temas kahelnud ? ) ja ütles tasa , ma mäletan tema häält : " <arv>. aastal . " Võib-olla ütles ta ka " kohe uue sajandi alguses " või midagi säärast , ma ei mäleta täpselt neid sõnu , aga mäletan tema nägu ja tooni , ja praegu mulle tundub , et ta ütles : <arv>. aastal . Ma olin tookord väga pettunud . Sinna ( siia ) oli veel nii palju aega ! Nii kauged ennustused mind ei huvitanud . Ma ei uskunud , et ma veel nii kaua pean elama . Mind huvitas ainult see , mis saab kohe . Minu huvide kaugeim ajahorisont oli üks aasta . Aga tolle Liz Franzi ennustuse mõte ja eesmärk on mulle siiamaani arusaamatu . Vaevalt et ta ise seda mäletab , vaevalt . Ma tahaksin temalt seda küsida . Aga selleks , et küsida ( ja mitte ainult seda , see oleks rohkem selline väike huviväärsus , küllap ta naeraks selle torkeks tehtud " ennustuse " üle ) , tuleb mul Liz Franz üles leida . Sest mina tema jaoks kadunud ei ole , tal on mu mobiiltelefoni number . Ma ei usu , et ta selle ära kaotanud on ( küllap see on tal peas ) , sest telefoninumbritega oli ta väga hoolikas ja õpetas seda hoolikust mullegi . Ta ütles , iial sa ei või teada , millal sul mõnda inimest vaja võib minna , iial sa ei või teada , millal sa hädas oled , iial ei või sa teada , kes sind aidata võib ja kuidas . Vastavalt Liz Franzi õpetusele ongi mul käibel telefoninumbrite ja aadresside ülesmärkimise kolmekordne süsteem , tegelikult isegi neljakordne ( kaks märkmikku , uus ja vana , arvuti-internet , mobiiltelefon ) . Aga ükski nendest telefoninumbritest , mis on mul Z tähe all ( " konspiratsiooni " mõttes , ma ei tea , miks , lihtsalt , Z on Liz Franzi täht ) , ei vasta , ja kõigilt aadressidelt tulevad kirjad kas tagasi märkusega " adressaat teadmata " või kaovad vastuseta , nagu musta auku . Selle metafooriga seoses tuleb mulle meelde vist Stephen Hawkingi , briti kvantfüüsiku ja kosmoloogi ütlus , samuti metafoorne , et Jumal mitte ainult ei mängi täringuid , vaid viskab neid mõnikord sinna , kuhu me ei näe , nii-öelda universumi ääre alla ( minu lisand , selgituseks endale ) . Kvantfüüsikat ja kosmoloogiat mõistangi ma kahjuks ainult metafoorsel , tegelikult seega mütoloogilisel tasandil . Isa tahtis , et ma oma seekordsel Eestis viibimise ajal ( see hakkab juba ületama kavatsetud piire ) tingimata temaga koos tema talu maadel käiksin ja aitaksin tal lõpule viia maade väljamõõtmise . Ta isegi helistas mulle selle pärast Pariisi , mida ta teeb ainult siis , kui tal tuleb mõni " idee " . Ema ei helista mulle sinna peaaegu kunagi , sest kaugekõned on kallid . Isa rääkis mingist " jõe ülesmõõtmisest " , millest ma hästi aru ei saanud , eriti veel enda funktsioonist selles ettevõtmises . Nüüd ma olen seal ära käinud ja tean , mida see tähendab . Isa talu , mida ta jagab tegelikult oma kahe õe ja noorema ( surnud ) venna lastega , nii et talle kuulub mõtteline neljandik sellest umbes <arv> hektari suurusest maavaldusest – see talu koosneb , nagu enamik Eesti- ja Liivimaa talusid , paljudest nn. lahustükkidest . Lahustükkide olemasolu on tingitud traditsioonilise maakasutuse iseärasustest . Nimelt , nagu ma juba märkisin , moodustavad suure osa ( u. <arv>% ) Eesti- ja Liivimaa territooriumist sood , mida pole võimalik kultiveerida , vähemalt polnud see võimalik traditsiooniliste tehniliste vahenditega ( tegelikult osutus ka nende kultiveerimise katse tehnikarevolutsiooni järgsete võimaluste joovastuses küllaltki ebaresultatiivseks ning soodesse rajatud uudismaad on tänaseks üldiselt sööti jäetud pinnase vaese koostise tõttu ) . Niisiis ei jätkunud harimiskõlblikku maad , kuigi tänase Eesti territooriumi elanikkond ületas poole miljoni piiri alles XIX sajandil . Saagikus oli madal ja mõisate ning kroonu ( l'État , la Couronne ) , milline kroonu see siis ka polnud , ülalpidamine , sõdade finantseerimine neelas kogu talupoegade töövilja ülejäägi , jättes neile vaid elatusmiinimumi ( minimum vital ) . Teatavasti viiakse iga saagiga põllult ära kindel hulk taimekasvuks vajalikke mineraalaineid ja need tuleb asendada , kui ei soovita põlluviljakuse langust . Ürgse ( primitif ) põlluharimisviisi puhul , milleks nii nagu varakeskaegsel Prantsusmaal oli ka Liivimaal alepõletamine – mis valdas siin kaugelt üle keskaja lõpu ( kuna sõjad , katkud ja näljad elanikkonda perioodiliselt vähendasid , leidus pidevalt alepõletamiseks sobivaid võsastunud alasid ) – , selle ürgse maaharimisviisi puhul väetab maapinda põletatud puude tuhk . Puud aga omakorda on hankinud mineraalaineid sügavatest pinnasekihtidest , samuti ( näiteks lepad , Alnus ) sidunud õhulämmastikku . Kuid alemaa on viljakas ainult paar esimest aastat , seejärel langeb saagikus järsult . Põhjasõja-järgsel pikal rahuperioodil , mis Vene Keisririigi Eesti- ja Liivimaa kubermangu territooriumil vältas üle kahe sajandi , kasvas elanikkond pidevalt ja aleviljelus tuli asendada teistsuguse viljelussüsteemiga , s.t. põlde tuli hakata süstemaatiliselt väetama ainsa tuntud ja kättesaadava väetisega , milleks oli loomasõnnik . See pole aga midagi muud kui loomade seedetraktist läbi käinud rohttaimede osaliselt lagunenud jäänused . Neid rohttaimi ehk heina pidi aga kuskilt hankima ja kuna mineraalmaad olid kasutusel põldudena , siis tuli seda hankida soodest . Karjale vajaliku rohukoguse muretsemine soodest ja luhtadelt , nn. heinategu , oli talupere peamine suvine töö . Vastavast mälestus- ja ilukirjandusest selgub , et veel XX sajandi alguses oli see töölõik äärmiselt kurnav . Heinategu algas jaanipäeva paiku ( Saint-Jean d'été ) , kestis kuni viljakoristuseni ning jätkus isegi pärast seda , praktiliselt kuni lume tulekuni . See toimus peamiselt vikatite ( faux ) ja rehadega , kuna soopinnas on ebatasane ning isegi hobuniidukite kasutamine pole seal võimalik . Sootaimestik on iseenesest väga madala toiteväärtusega , kuid peamine polnudki karja produktiivsus piima ja liha osas , vaid see sõnnikuhulk , mis oli võimalik järgmisel aastal põldudele laotada . Heina hankimiseks oldi sunnitud minema tihti kilomeetrite kaugusele kodust , ja arvestades hobutranspordi liikumiskiirust ja mugavust , polnud seegi nali . Iga mõisa ja hiljem iga talu juurde oli kinnistatud mitmeid maatükke soodest ja metsadest , mida kasutati heina- , aga samuti karjamaadena ( kari oli " metsas " ) . Esialgu , keskajal , oli tegemist tavaõigusega ( karjatamisõigus ) , hiljem formaliseeriti need tavad maakatastrites . Nagu mu isa ütles , kui me kahe maamõõtja , mehe ja naise seltsis mööda metsateed tema talu jõeäärse lahustüki poole liikusime , olnud maamõõtja tsaari ajal nii tähtis mees , et tema külasse tulekul helistatud kirikukelli . Naismaamõõtja märkis selle peale , et tol ajal olnud ka maamõõtja palk nii kõrge , et kuutasu eest saanud maja osta . See oli altkäemaksuahvatluse tõrjumiseks . Maamõõtja oli keisririigi ametnik . Ilmselt siiski pole ka Eesti Vabariigi maamõõtja madalamatesse tuludetsiilidesse kuuluv isik , sest maamõõtjate perefirmale kuulus minu hinnangul täiesti uus Peugeot' universaal . Nimelt on maade restitutsiooniprotsess just tänu nende ajalooliste lahustükkide rohkusele väga töömahukas ja tööturul ületab maamõõdutöö nõudmine tunduvalt pakkumise , mis võimaldab neil oma töö eest , nagu öeldakse , väärilist tasu küsida . Varsti sain ma ka teada , mida tähendab " jõe ülesmõõtmine " . Nimelt on jõgi ühe lahustüki , kunagise heinamaa , nüüd kidura soometsa üheks piiriks . Õigupoolest on tegemist ojaga ( ruisseau ) , Emajõe jõgikonda kuuluva Põltsamaa jõe alguskilomeetritega . Vesi on selles allikalist päritolu , külm ja selge , ega jäätuvat ka kõige valjema pakasega ( isa andmetel , tänapäeva talved ei võimalda seda pärimust enam kontrollida ) . Juba mainitud nõukogude melioratsioonitööde käigus on jõge süvendatud ning tema sängi õgvendatud . Seetõttu ei vasta jõe looked enam nendele , mis on kantud <arv>ndate aastate lõpu verstastele maamõõdukaartidele , mida kasutatakse restitutsiooniprotsessis alusmaterjalina . Niisiis tuleb jõe kulgemise joon uuesti üles mõõta ja uutele maamõõdukaartidele kanda . Tegelikult oleks jõesäng saja aasta jooksul ka loodusliku vooluerosiooni tulemusel tunduvalt muutunud , aga ma ei tea , kuidas sellesse suhtutakse . Maatüki piiriks , nagu naismaamõõtja ( jutukam ) selgitas , on jõe mõtteline telgjoon . Selle kindlaks määramiseks tuleb aga moodustada mõlema kalda joonest punktiir , määrates kindlaks punktiiripunktide koordinaadid . Kuna mõõdistamine peab toimuma kahel pool jõge , millel on selle koha peal ainult üks purre , siis ongi vaja kolme inimest . Mina olin siis kolmas . Punktide koordinaadid määratakse maamõõtjanaise väitel " sentimeetrise " täpsusega . Minu arust on tegemist küll ilmse liialdusega lubatava vea piiri määramisel , aga ma ei hakanud seda maamõõtjale ütlema . Maa ruutmeetri turuhind selles paigas jääb suurusjärku <arv> eurosenti . Seda arvutasin ma statiivi kõrval jõe kaldal kuival kuluheinal pikutades . Päike soojendas . Statiivil oli aparaat , mis võttis ühendust , nagu mulle selgitati , satelliidiga ( Maa tehiskaaslasega ) . Sideseansi jooksul , mis pidi kestma umbes <arv> minutit , fikseeris see väike seade oma asukohapunkti koordinaadid . Veel mõtlesin ma sellele , et huvitav , kuidas on mõtteline koordinaatvõrk Maa pinnal viidud vastavusse Maa telje nihkumise jms. nähtusega . Kas koordinaat XY on alati ja igavesti just täpselt selle jänestarna ( Carex leporina L. , tarnad on lõikheinaliste Cyperaceae sugukonda kuuluvad taimed , tavalised soodes ja luhtadel , neid leidub Eestis üle <arv> omavahel raskesti eristatava liigi ; tarnad moodustasid peamise osa sooheina madala toiteväärtusega massist ) mätta keskel , lugedes mätta keskpunkti pinnase suhtes liikumatuks ? Seda ma ei tea . Päikese käes oli hea pikutada , kuulda oli ainult lindude häälitsusi , maamõõtjate lühidaid hõikeid üle jõe ( jah ! – aitab ! ) . Pidin ootama , kuni sideseanss on küllalt kaua kestnud , siis aparaadi uude punkti toimetama . Fantaseerisin selle üle , kuidas oleks elada selle meesmaamõõtjaga . Ta oli nimelt noor pikk , armsa , natuke häbeliku naeratusega poiss . Kuidagi , tundub mulle nüüd , meenutas ta minu isa nooruses . Tal olid väga pikad jalad ; ma ütlesin talle , et maamõõtjal on pikk samm , mille peale ta naeratas veel kohmetumalt . Pole sugugi võimatu , leidsin , et selle kohmetu naeratuse taga on teatud ( väga varjatud , isegi teadvustamatud ) homoseksuaalsed kalduvused . Tavalise heteroseksuaalse mehe kohta tundus ta liiga tundlik . Me elaksime koos ühes nendest Kesk-Eesti suurtest kahekordsetest talumajadest ( sealkandis on Eesti viljakaimad mullad , nagu isa kinnitab , ja ajalooliselt oli elanikkond jõukas ; nüüd on need majad saadaval mõne tuhande euro eest ) . Maamõõtja mõõdaks maad , mina käiksin aeg-ajalt Tallinnas , aeg-ajalt Pariisis ( kord läheksime sinna ka koos , aga maamõõtjale Pariis ei meeldiks ja sestsaadik ta ei lubaks , armukadedalt , mul enam sinna minna ) oma filmiprojekte ajamas , et säilitada majanduslik sõltumatus . Muidu ma ootaksin teda koju , nagu armastav abikaasa . Peseksin ja triigiksin . Majas oleksid tingimata punased või tumerohelised kahhelahjud , mida talvel iga päev kütta tuleks . Maja oleks tõesti suur . Sündsa fassaadi säilitamiseks maakohas elaks samas ka üks truu lesbiline paar , kellest kummagagi me kumbki formaalselt abielus oleksime . Nad elaksid tegelikult teises majatiivas . Külarahvas majja ei saaks , seda ümbritseks tihe kuusehekk , istutatud kunagi õunapuude kaitseks külmade tuulte eest . Õunapuud oleksid vanad ja sammaldunud , aga puhkeksid igal kevadel rikkalikult õide . Meie seksuaalelu oleks regulaarne , rutiinne ja mõlemaid pooli vaikselt rahuldav . Me istutaksime ka uusi õunapuid ja jälgiksime aasta-aastalt nende kasvamist , viljakandvasse ikka jõudmist . Võib-olla lapsendaksime ühe lastekodulapse . Või isegi mitu . Maamõõtjal , olin märganud , on ilusad pikkade sõrmedega soonilised käed , kindlasti on tema pikkadel jalgadel ka elegantsed pikad varbad . Ühesõnaga , kõik on pikk ja tundlik , aga mitte liiga . Elu mööduks . Ma lasin sellel fantaasial endas vabalt areneda ja tundsin , et ma olen maamõõtjasse ( kelle nime ma ei teadnud ega tea ) täiesti armunud . Tundsin päikese käes soojenenud kehas meeldivat erootilist surinat , erektsiooni . Kui ma maamõõtjat veerand tunni pärast purdel kohtasin , nägin , et ta on täiesti tavaline poiss või mees ( siiski , natuke ujeda naeratusega ) , abielusõrmuski sõrmes . Naismaamõõtja , energiline , lühike tugeva kehaehituse ja valju , natuke praaliva häälega naine oli tema naine . Küllap neil olid ka lapsed . Mis puutub sellesse lahustükki ( või põhitükki ) , millel kunagi oli asunud see maja , kus mu isa kuni <arv>. eluaastani elas , viimastel aastatel koos oma emaga talu pidades ( tema isa oli juba deporteeritud ja tegelikult ka hukatud , aga kus , seda nad ei teadnud ) , siis pole seal midagi ilusat ega väärtuslikku . Paar keskealist tamme ja mõned räsitud elupuud , istutatud väidetavalt laste sündimise puhul . Maja põles <arv>ndatel aastatel maha , seal elasid võõrad kolhoosnikud . Krundi ühte nurka on kolhoos rajanud viljakuivati , selle neli roostes mahutit või torni moodustavad maastikul domineeriva elemendi . Kuna õuemaa on põllust ( <arv> ha ) lahutatud riigile kuuluva maanteega , siis soovitasid maamõõtjad selle üldse mõõtmata jätta , sest sellel ei olevat niikuinii olulist perspektiivi . Kahtlemata ei sobi see ilmetu maatükk keset lagunenud ja kolhoosiehitistega ( karjafarm , kaks mitmekorterilist elumaja , millest üks on juba maha jäetud , aknad sisse pekstud ) räämatud küla ei turismi- ega puhkemajanduse arendamiseks , ja põllumaa suurus ei vasta kaugeltki tänapäeva farmi investeeringuvajadusele . Põld on kellelegi rendile antud . Maamõõtjad kinnitasid : mõõdate välja ja pärast maksate ainult maamaksu , maksate nagu ... naismõõtja otsis tabavamat võrdlust : " Maksate nagu surnud elevanti ! " Isa oli segaduses , kratsis kukalt , pühkis isegi silmanurka , kuigi seal ei olnud pisarat . Mina salvestasin seda stseeni videolindile . Siis tuli isale päästev mõte : maatükil on kaev . Nimelt oli Nõukogude Liidu lõpuaastatel , nn. perestroika ajal , Eestis vastu võetud taluseadus , mille eesmärgiks oli traditsioonilise eluviisi taastamine maal . Seda peeti rahvuse edasikestmise pandiks . Selle seaduse alusel võimaldati soovijatele maid ning , kasutades veel Nõukogude Liidu suuri ressursse ja keskadministratsioonis valitsevat segadust , korraldati isegi infrastruktuuride ( teede , elektriliinide , kaevude ) rajamist riigieelarve vahenditest . Keegi mees oligi hakanud siis sinna talu rajama ning lasknud puurida kaevu , <arv> meetri sügavuse , nagu isa oli välja uurinud . Talude taastamine osutus majanduslikus mõttes viljatuks nostalgiapuhanguks ja toogi mees oli oma projektist loobunud , kaev oli aga jäänud . Selline kaev , ütles isa , maksab oma sada tuhat krooni . Ei , mõõtke ikka see tükk ka välja . Loomulikult , tuleb lisada , on sada tuhat krooni küll ehk uue kaevu puurimise maksumus , mis aga ei tähenda , et konkreetset kaevu praegu isegi kümne tuhande krooniga kellelegi müüa õnnestuks . Ega isagi seda usu . Neil olevat koju käinud , veel tema isa eluajal , ajakiri Konjunktuur ja tal on majandusseadustest üsna selge ettekujutus , mis on tema põlvkonna inimeste seas ( elanud enamuse oma aktiivsest elust nõukogude võimu tingimustes ) üpris haruldane . Kogu nende maavalduse turuhind on praegu maksimaalselt <arv> <arv> krooni ja nad kavatsevad selle maha müüa , sest isa õed soovivad veel enne surma sealt midagi saada . Juhul kui talu müüakse ja isa oma rahaosa ära jagab , nii nagu ta on lubanud , saaksin mina sellest perekonna pärusvarast , mille omandamiseks mu esivanemad <arv> aastat Scheeli pangale intresse maksid ja vanaisa oma elu jättis , umbes <arv> <arv> Eesti krooni ( heal juhul ) , mille eest ma saaksin maksta oma Pariisi korteri ühe kuu üüri . Kui me sealt ära sõitsime ja juba linna hakkasime jõudma , siis ma mõtlesin , et suurim teene , mille mu esivanemad mulle on osutanud , kuigi vastu tahtmist , nende suurim " õnnistus " , mille eest ma neid tänama pean , on see , et nad mulle praktiliselt mitte midagi pärandanud ei ole . Mitte mingit talu , mitte mingit vana maja , mitte midagi , mis mind selle maa külge seoks . * Ma ei tea kui kaugele minevikku tasub minna ühe inimese küllaldaseks määratlemiseks . Mul ei ole põhjust kahelda psühhoanalüütikute Anne Ancelin Schützenbergeri ja Didier Dumas' uurimistulemustes , millest selgub , et me võime oma elus alateadlikult otsida lahendust mõne ( enamasti üle-eelmise põlvkonna ) esivanema traumale , mis on meisse talletatud perekonna n.-ö. vaikiva ülekande teel . See on väga võimalik . Kuid ka üksikisiku mõistmisel ( mõistatamisel ) eelistan ma järgida nn. Ockhami habemenoa printsiipi , mis käsib elimineerida põhjustest ebaolulised , juhul kui protsesse ilmselgelt suunavad valdavalt teised , määravalt tugevamad mõjurid . Kui piltlikult öelda , siis pole kahesajatuhandese kaardi joonistamiseks vaja määrata objektide koordinaate sentimeetrise ega isegi poolemeetrise täpsusega . Midagi umbes nii . Ja inimese Liz Franzi , ja enda , ja meie : minu ja Liz Franzi ( kuidas ma vihkasin seda " meiet " tema suus ! ) koordinaatide ( sotsiaalsete , psühholoogiliste , kultuuriliste , poliitiliste jne. ) mulle vajaliku täpsusega määramiseks ei tasu mul kaevuda liiga sügavale minevikku ega hajuda kõikidesse võimalikesse mõjudetailidesse . Nii ei jõuaks ma mitte kunagi , isegi kui ma ei sure tänavu ( milleks ma ei näe küll mingit erilist põhjust , tänavu suremiseks , nimelt ) ja elaksin veel nelikümmend aastat ( arvestades isa ja tema ema pikaealisust võib mul selleks olla geneetilisi eeldusi , kuigi ei pruugi ) – ma ei jõuaks mitte kunagi selleni , mis minu jaoks on oluline , selleni , kes oli Liz Franz minu jaoks ja kes ta veel võiks olla , kui mul õnnestuks kontakt temaga taastada ( kui see üldse on vajalik või isegi soovitav ? ) . Ühesõnaga , mul tuleks alustada mõistlikult ajaliselt distantsilt , mitte liiga kaugelt , aga mitte ka liiga lähedalt , mispuhul risk oluline kahe silma vahele jätta oleks juba ebamõistlikult suur . Ma olen tõesti palju juurelnud päritolu mõistatuse üle . Muidugi kõigepealt oma homoseksuaalsuse kui spetsiifilise psühhofüsioloogilise dispositsiooni päritolu üle . Laias laastus leidub sellele kaks seletust , esimene on geneetiline ja teine psühhoanalüütiline . Esimesel puhul oleks olemas eriline " homoseksuaalsuse geen " , mille avastamisest ka aeg-ajalt populaarses kirjanduses kuulutatakse . Vaevalt küll , siiski , et see saab olla üks geen . Kui , siis mingi pärilike tunnuste kompleks , mingi kogum erilisi tunnuseid inimsoo tohutus geneetilise variatsiooni pilves . Selle pilve üks serv , tume äär , mis läheb sujuvalt üle muuks pilveks . On tõsi , et homo tunneb homo , eristab teda ( või vähemalt eeldust vastutulekuks oma ihale ) mingite väliste parameetrite järgi , " välimusest " . Mis omakorda võiks viidata , et homoseksuaalsuse või sellele kaldumisega käib kaasas ka hulk eriomaseid somaatilisi tunnuseid ( mõned viitavad " naisestumisele " , efféminement , kuid esiteks pole see sugugi alati täheldatav , teiseks on tihti tegemist käitumusliku kompleksiga , ühiskonna ootustele vastutulekuga , potentsiaalsele seksuaalpartnerile adresseeritud mimikriga ) , mis omakorda näib toetavat geneetilist hüpoteesi , mis aga sellest hoolimata ja soliidsete statistiliste kogumite ( pools ) esitamiseni jääb minu arvates savijalgadele . Psühhoanalüütiline hüpotees , alates papa Freudist , toetub aga ( vaikivale ) veendumusele , et a ) tegemist on psüühilise hälbega , mingi neuroosi , hüsteeriaga ja b ) selle juuri tuleb otsida lapsepõlvest ja eelkõige suhetest vanematega . Või varastest psüühilistest traumadest ( lapse seksuaalne ärakasutamine , sévices sexuels , vanemate , hooldajate , vanemate õdede-vendade , kaaslaste , võõraste poolt ) . Sealjuures näib mulle , et praktiliselt kõikvõimalikud perekondlikud ja arenguloolised konstellatsioonid võivad " esile kutsuda " homoseksuaalsust . Tugev isa , nõrk ema ; tugev ema , nõrk isa ; isa puudumine ; ema puudumine ; olla vanem laps ja õdede-vendade hooldaja ; olla noorim laps ja hooldatav ; olla maha jäetud ; olla liiga kõvasti hoitud ; jne. , jne. Teiselt poolt tuleb teadusliku ranguse ( rigueur ) huvides märkida , et sarnased tingimused , mida esitatakse põhjustena , kord kutsuvad esile homoseksuaalseid kalduvusi , kord ei kutsu . Mis kõik kahtlemata ei vähenda psühhoanalüüsi huvitavust ja võimalik ka , et perspektiivi selles osas , mis puutub iseendaga rahu tegemisse , teatud stabiilsuse leidmisse oma nahas ( dans sa peau ) . Loomulikult saab neist kahest hüpoteesist ( geneetilisest ja psühholoogilisest ) kombineerida kolmanda , mis ütleks , et teatud geneetiliste eelduste korral , juhul kui laps satub teatavasse kasvukeskkonda , siis ... Aga kas see ei vii lõpuks selleni , et me lihtsalt seletame iga üksikjuhtumit tema enda abil , ühesõnaga , olles veendunud , et meil on olemas üks " tagajärg " , meisterdame sellest tagajärjest endale põhjused . Nii näib mulle vahel , et lapsepõlvega võib seletada kõike , aga ometi ei seleta see midagi . Ja siis on alati olemas veel neljas hüpotees , mis oleks müstiline ja seisneks selles , et jumalus , Looja on teatud eesmärkidel loonud mõned mehed armastama mehi ja mõned naised armastama naisi , nii nagu enamik mehi armastab naisi ja enamik naisi armastab mehi . Et sellega on mingi salaplaan . Et igaüks peab kandma oma risti jne. , jne. Nüüd ma , muuseas , elangi Tartus . Eile õhtul kolisin sisse , see tähendab tõin paar kotti riiete ja raamatutega autost üles viiendale korrusele . Korteri üürisin kuulutuse peale kinnisvarabüroo Robinson ( maakler Eero Saar ) kaudu , aadressil Ülikooli <arv>–<arv> . See oli ainus korter , mida ma vaatasin , ja ta meeldis mulle kohe , vähemalt meeldis piisavalt , et mitte rohkem otsida . Küll korteri üürimine on Eestis lihtne , Pariisiga võrreldes ! Sa võid lausa tingimusi esitada . Tõsi , Pariisis üürin ma odavat korterit , siin kallist ( mis on absoluutvääringus küll kaks korda odavam ) , <arv> krooni kuus pluss " maksud " . See on Tartu kohta minu arust küll häbemata kallis , aga ma olen Liz Franzilt õppinud mitte tingima , kui midagi on vaja ja kui miski meeldib . Miks seda mulle vaja oli ja mis mulle siin meeldib , sellest hiljem pikemalt , praegu ma ei viitsi sellel peatuda . Asi oli kõigepealt selles , et mulle tundus , et Tallinna korterisse ei saa ma enam jääda . Ma ei tea , mis seisud sellega on . Ja mul hakkas seal kõhe . Juhul kui Liz Franz on tõepoolest kadunud , võidakse lõpuks asja ametlikult uurima hakata . Juhul kui keegi algatab uurimise , näiteks Liz Franzi ema . Teisi ma ei kujuta ette , sest Umberto Riviera oleks seda juba teinud ja kõik muud sõbrad ja tuttavad on tema jäljetute kadumiste ja taasilmumistega ( réapparitions ) harjunud . Sest olenevalt inimesest , kelle suhtes , s.t. kelle jaoks Liz Franz on kadunud olnud , võis tema kadumise ja väljailmumise vahele jääda aastaid , ja nii palju kui ma tean , on ta nende inimeste jaoks sel ajal tõesti olnud praktiliselt leitamatu , kuigi nad üldjoontes on muidugi teadnud , kuulu järgi , kus ja mis elu ta elab . Üldjoontes on praegu ka teada , et ta elab mingit väga tagasitõmbunud ( oma lauljakarjääri ja kultuuri- ning seltskonnategevuse mõttes ) elu koos Umberto Rivieraga , kes on rahvusvahelise haardega ärimees ning reisib palju , Tallinnast Moskvani , Roomast Istanbulini , Pariisist New Yorgini , Riost Cape'ini . Mina aga tean , et Liz Franz tegi neid reise kaasa haruharva , küll aga külastas ta süstemaatiliselt nendesamade reiside ajal Pariisi ( juhul kui need ei viinud Umbertot Pariisi ) ja veel sagedamini Tallinna , sest mõlemal puhul me jagasime ühte korterit . Liz Franzil õnnestus Tallinnas käia enamasti nii , et keegi tema vanadest tuttavatest ja tema loomingu austajatest ei teadnud , et ta kodumail viibib , või kui keegi teada sai või kui kellelegi teada anti , siis osati jätta mulje , et viibimine on lühiajaline , seotud mehe tööasjadega , ema tervisega ja tuli üldse ekspromt , ja tegelikult lendab ta juba järgmise lennukiga Rooma tagasi . Ühesõnaga , mul oli imelik jääda sellesse Liz Franzi ema nimele üüritud korterisse Tallinnas Kadriorus ( Katharinenthal , Peeter I poolt planeeritud ja Katariina II poolt lõpule viidud suvelossi- ja aiakompleks Tallinna idaosas ; hinnatud , kuigi osalt amortiseerunud elurajoon selle ümbruses ) aadressil Weitzenbergi <arv>–<arv> . Miski ei sunni mind lähemal ajal ka Pariisi tagasi lendama . Ja pealegi ma kardan . Ma ei tea mida , aga kui ma tahan aus olla , siis ma pean tunnistama , et ma kardan . Liz Franzi , kes on kadunud . Ma olin Liz Franzi kadumatusega nii ära harjunud . Kõigi jaoks võis ta kaduda , minu jaoks oli ta alati olemas . Ja minu katsed kaduda tema silmapiirilt kestsid maksimaalselt poolteist kuud , sedagi ilmselt tema armust . Mulle ei meeldinud igatahes enam kuidagi see olukord , et Liz Franz oli minu jaoks kadunud , mina aga olin tema jaoks nii kergesti lokaliseeritav : Weitzenbergi <arv>–<arv> , Tallinn , või Place de la Porte de Champerret <arv>/<arv> ( tegelikult kaheksas ) , kaheksas ( eesti mõistes üheksas ) korrus , esimene uks paremat kätt , kui liftist välja tulla . Mulle näib , et siin , Tartus , saan ma olla suhteliselt hästi varjul . " Neil " ( ma tõesti ei põe mingit jälitusluulu ja ega ma otseselt ei kartnudki ) läheks hulk aega mu leidmisega . Kinnisvarabüroos ei öelnud mu nimi kellelegi midagi . Ma olen siin tuntud vaid spetsialistide ringkondades ja mõni kultuurihuviline tädi ehk teab , et on olemas mingi selline hämar ( obscure ) filmidokumentalist , kes on kunagi teinud paar veel hämaramat ja ammu käibelt kadunud dokumentaalfilmi . Eestis on viimased kümme aastat pikk nagu sajand , kõik , mis oli enne , oli enne veeuputust . Ma ei kanna enam prille , mis teeb , olen märganud , pooltuttavate jaoks mu äratuntamatuks . Inimese välimuse põhidetailid on meie mälus tõepoolest tihti prillid , juuksed , habe , vuntsid , isegi pintsak või mantel . Mul polekski vajadust mingi võltshabeme jaoks ( mu karvakasv on liiga hõre , et päris habet ette kasvatada , pealegi mulle ei meeldi eriti habemikud vanuses alla <arv> aasta ) , mulle aitab unustusest . Kinnisvarainimeste jaoks olin ma niisiis perfektselt tundmatu . Rääkisin meelega aktsendiga , mängisin väliseestlast . See läks mulle maksma vähemalt <arv> krooni kuus , kui mitte rohkem , aga olgu . Peaasi , tuleb seda joont ka edaspidi hoida : aktsent , teatud naiivsus . Näiteks ma küsisin " uksehoidja " ( concierge ) nime , et saaksin talle signaliseerida ( signaler ) , et koridori " ampull " ( ampoule ) ei põle . Piisab . Selle olen ma oma kesisest kinopraktikast küll selgeks õppinud , et vägagi tugevaks markeerimiseks piisab vägagi vähesest . Väikesest , aga teravast efektist . Seda hästisihitud efektiga loodud muljet on edaspidi muuta juba raske . Ma ei tea , kas see fenomen on seotud sellega , et inimesed vaatavad nii palju filme ja üldse televiisorit , et nad tõlgendavad ka elureaalsust tolle fiktiivse kunstikeele abil , mille abil neile ekraanidele tekitatakse reaalsuse illusioon . Et siis inimesed otsivad elust reaalsuse illusiooni , mis oleks räägitav filmikeeles ? Ah , tüütu targutamine ! Täna , muide , on juba <arv>. aprill . Puud on õrnas roheluses . Aga millegipärast laulsin ma eile oma punase Opel Astraga Tartu poole sõites ( ilm oli meeldivalt pilves , sõiduks igati sobiv , põllud , mida veel haritakse , on juba enamasti külvatud , rohumaad pole enam hallid , vaid rohelisekirjud ) , üürgasin rooli taga laulda ( ma ei pea viisi , aga minu arust tuli mul eile päris hästi välja ) seda võib-olla kõige tuntumat Liz Franzi laulu , mis on tehtud tema kaasaegse ( nad peaksid isegi ühest kandist pärit olema ) eesti poetessi Viivi Luige sõnadele : Tahaksin pihlapuu rüppe , okstesse varjata pea . Tahaksin pihlapuu rüppe , puhata oleks seal hea ... Seda laulu on esitanud paljud interpreedid , aga minu jaoks on Liz Franzi esitus ( kahjuks raadiojaamad seda enam ei lase ) konkurentsitult parim . Või vähemalt kõige originaalsem . Sest laul ise , sõnad ja viis , on natuke magusad ( miévre ) . Kui ka esitus on naiselik-lüüriline , siis tuleb kokku üks roosamanna ( ma ei tea selle toidu vastet prantsuse keeles , see on vist puht-saksa retsept ) . Aga Liz Franz oskas sellesse lihtsasse laulukesse sisse panna midagi hoopis muud . Isegi midagi perversset . Ta laulis seda eriti madalalt ( tema hääl on vist alt , ma ei tea sellest ausalt öeldes kuigi palju ) , käheda , peaaegu mehehäälega , nii , nagu oleks pihlapuu naine ja tema oleks mees . Võib-olla nii , nagu oleks pihlapuu ema ja tema oleks poiss , suur koleda häälega poiss , kes tahab ikka ema " rüppe " ( sein maternel ) pugeda . Või nagu oleks tema vana mees ja pihlapuu oleks noor tüdruk . Või nagu oleks tema keskealine mees , nagu mina praegu , ja pihlapuu oleks noor poiss , lopsakas , õhetav poiss , punapea . Ma ei tea , kes . Ja seda laulu igaval Tallinna–Tartu maanteel ( õnneks oli Tartusse viiv sõidusuund pühapäeva õhtul tühi ) oma Opel Astras , mille raadio on ära varastatud , laulda üürates tundsin ma , et pihlapuu on Liz Franz . Aga niisiis ei ole päritolu küsimus mulle sugugi selge . Mis on oluline , mis ebaoluline ? Kas lapsepõlv on tegelikult pigem üsna autonoomne periood , sealjuures universaalne , kõigi jaoks siiski üsna sarnane , millele me tagantjärele projekteerime ( projeter ) – või projitseerime , ma ei saa sugugi aru sellest peenest vahetegemisest eesti keeles : prožektor ja projektor , projekteerimine ja projitseerimine – oma elu ainuomaseid , meid muust inimkonnast võõrutavaid fakte . Oma partikulaarsusi . Või , vastupidi , nagu väidab vist psühhoanalüüsi teooria , meie täiskasvanuelu on vaid lapsepõlve projektsioon : lapsepõlve ehtsate tegude ja tunnete varjud sellel valgel linal , mis on post-lapsepõlve-elu . Aga igal juhul tundub mulle loogiline , et kui me uurime ühe inimese või nähtuse kadumist , siis tuleb meil heita pilk ka tema ilmumise asjaoludele . Sest nagu ütleb meile kõigile tuntud Lewis-Hackcocks'i seadus : objektidel ja olenditel on kalduvus kaduda sama avause kaudu , millest nad ilmusid . Näiteks hiired . Või nagu laulab Leonhard Cohen oma hiljuti ilmunud albumil " Ten New Songs " : It is in love that we were made ; In love we disappear . Ma ei tea muidugi , kui in love Liz Franz ( ristitud tegelikult Eliisabet Frants , aga nimest edaspidi ) tehti , aga ma usun , et vähemalt tema isa oli in love , kui ta noore , väga noore , endast kakskümmend kaks aastat noorema ja ainult kuueteistaastase maaplikaga ühte heitis . See pidi juhtuma <arv>. aasta veebruari lõpus , et lapsuke novembri lõpus ( kahekümnendal ) ilmale saaks tulla . Lumi oli kindlasti veel maas , kõrged hanged ja vali pakane . Sest siis olid talved karmid . Eriti karmid olid nad Liivimaal veel Teise maailmasõja eel ja ajal. <arv>/<arv> . aasta talv võttis ära peaaegu kõik viljapuud , mis talude juurde iseseisvusaegsete kodukujunduskampaaniate käigus olid istutatud . Tagantjärele nähakse selles vabariigi lõpu ettekuulutust . Minu isa jutustas , kui me tema krunti käisime välja mõõtmas , et tema olnud <arv>. aasta suvel Luunja mõisas ( see oli siis juba <arv> aastat olnud riigimõis , katsemajand ) põllutöökooli praktikal . Seal olnud üks vana , küllap veel " paruni " -aegne ( kõik balti aadlikud ei kandnud muidugi tiitlit parun ( baron ) , oli ka krahve ( comte ) ja ajuti langes mõni valdus ka mõne vene vürsti ( prince ) omandisse ) aednik , kes pakkis kõik oma puukooli ( pépiniére ) noored õunapuud talveks õlgedesse . Isa saanud selle aednikuga hästi läbi ning võinud endale osta kümme noort õunapuud , millega ta rajanud nende talu juurde õunapuuaia . <arv>/<arv> . aasta järjekordne karm talv võtnud aga enamuse neist ära ja need , mis kasvama jäidki , juuris kolhoos hiljem üles , et rajada sinna oma viljakuivati , mille roostes torne ma juba kirjeldasin . Peatun õunapuudel nii pikalt , sest ka Liz Franzi isal olevat olnud nõrkus õunapuude vastu , mille jumal teab kust hangitud istikuid ta oma mootorratta külgkorvis alalõpmata vedanud ( kõik siinesitatud andmed Liz Franzi vanematest ja päritolust pärinevad tema ütlustest , mis mulle meelde on jäänud ; ta rääkis neist asjadest haruharva ) . See isa , Anton Frants , oli pärit Liivimaa Läti poolelt ja sündinud , see aastaarv on mul meeles , <arv>. aastal , esimese Vene revolutsiooni aastal . Balti kubermange , kus sel aastal palju mõisaid maha põletati ning mässulistele talupoegadele seejärel vitsanuhtlust jagati – paljud aga hukati , paljud saadeti tapi ( étape ) korras ja ahelatesse needituina Siberisse – , neid Balti kubermange , Eesti- , Liivi- ja Kuramaad ( Courlande ) , valitses sel ajal , nagu kogu hiiglaslikku Vene impeeriumi ( kuhu kuulusid ka Poola ja Soome Suurvürstiriigid ) , keiser Nikolai II . Liivimaa kubermang pealinnaga Riias hõlmas praeguse Lõuna-Eesti ja Põhja-Läti alad . Eesti ja läti keelealade piir polnud selge ja XIX sajandil võis täheldada eesti talupoegade ekspansiooni lõuna poole , kuna läti talupoegi tõmbas endasse arenev Riia suurlinn . Anton Frants sündis kuskil neil segaasustusega aladel , vist Cēsise ( Võnnu ) maakonnas ( kreisis ) eestikeelse talupoja peres . Tema noorusest tean ma vaid seda , et ta jõudis välja , see oli siis juba Läti Vabariigi ajal , kuulsasse Riia Polütehnikumi , kus ta õppis raadioinseneriks . Ma ei tea , kui palju oli siis veel järel selle õppeasutuse omaaegsest kiirgusest ( rayonnement ) , oli ta ju kaotanud suure osa oma üliõpilastest ja uute keelenõuete tõttu ( ülikoolid läksid vene keelelt üle Eestis eesti ja Lätis läti keelele ) arvatavasti ka õppejõududest . Kuid harva kaob miski ajaloos äkki ja jälgi jätmata . Muuseas õppis Riia Polütehnikumis , selle XIX sajandi lõpu , XX alguse hiilgusaastatel , ka eesti ainuke müstiline poeet Ernst Enno . ( Tema oli ka ainuke poeet , kellest Liz Franz pidas . ) Et Anton Frants ( lätipäraselt Antons Frants ) seal tõepoolest õppis , sellest olen ma näinud ka kirjalikku tõendit . Nimelt näitas Liz Franz mulle ükskord ühte tumepunases ( Läti lipu värv ) kalingurköites suureformaadilist raamatut , mis oli Riia Polütehnikumi lõpetajate ( vilistlaste ) nimekiri , ma ei mäleta , mis aastate kohta , aga igatahes seisis seal ühes tulbas ka Antons Frantsi nimi . Juubelikogumik oli kolmekeelne : läti , saksa , vene . Kuni II maailmasõja kataklüsmideni oli Riia kosmopoliitne linn , kus elas muuseas ka suur juudi kogukond . Anton Frants oskas siis loomulikult veel lisaks eestit , nii et kõiki nelja Liivimaa kohalikku keelt . Selles polnud tollal midagi haruldast . Tuleb küll täpsustada , et see eesti keel ei olnud päris see , mis on ametlikult käibel Eesti Vabariigis kui " kirjakeel " . Idioom , mida Anton Frants kodus oma vanematega kõneles , oli niinimetatud lõunaeesti keel . Kirjakeelena on see tegelikult vanem kui hiljem valitsevaks saanud Põhja-Eesti murretel baseeruv normkeel . Lõunaeestikeelne Wastne Testament ilmus juba Rootsi riigi ajal <arv>. aastal , omandasin just selle faksiimileväljaande , leides , et Tartusse kolides pean ma tutvuma ka " selle maa keelega " ( maakohtades kõnelevad inimesed seda omavahel siiani ) , mis pealegi oli ka Liz Franzi kodukeel , kuigi sellest tema kõnes jälgegi järel polnud . Ma ei tea ühtegi osavamat jälgedekaotajat kui Liz Franz . Anton Frants aga oli lisaks neile neljale või viiele ( sest ka eesti kirjakeele õppis ta hiljem ära ) kohalikule keelele polütehnikumis natuke inglise ja prantsuse keelt õppinud , mäletan end Liz Franzi väheste raamatute hulgas näinud olevat üht prantsuskeelset raadioinseneri õpikut , küllap isa mälestust . Kolmekümnendatel opteerus noor Anton Frants Eestisse ( tollal oli taoline liikumine moes , kuulutades ette tulevasi vägivaldseid etnilisi puhastusi ) , kõrvaldas oma nimest ülearuse s-i ja asutas Viljandi väikelinnas väikese raadioäri ja -paranduse : Anton Frantsi Raadiod . Ta oli poissmees ( célibataire ) . Raadio , mida eesti keeles nimetati " ringhääling " ( sks. Rundfunk ) , oli just tuule tiibadesse saanud ning iga jõukam pere nii maal kui linnas tahtis soetada , olgu või järelmaksuga , raadiovastuvõtjat . Lemmikmargiks oli hollandi Philips , kuna saksa aparaatide levikut takistas marurahvuslik vaim . " Sakslased " , tegelikult saksakeelne kohalik aadel oli olnud " seitsesada aastat " meie rahva rõhuja . Rõhutatud rahvuslusest sai president Konstantin Pätsi riigipöördega ( coup d'État ) kehtestatud nn. Vaikival Ajastul ( <arv>–<arv> ) ametlik ideoloogia . See oli küll kaugel Hitleri äärmuslikust antisemitismist jms. , kuid järgis üldjoontes ajavaimu , n.-ö. ajaloolist moodi , mis sel epohhil Euroopas valitses . Raadiost sai masside informeerimise , s.o. kollektiivse ( ala ) teadvuse vormimise ( lad . informāre 'kujundama , vormima' ) võimas vahend . Anton Frants võttis oma külgkorviga mootorrattal ette ka müügiretki maale , üle kogu Liivimaa Eesti-osa , tungimata vist siiski kunagi Eestimaa poolele , peljates võõrast keelemurret ning arvestades ilmselt vaistlikult , et tema " matslik " kõnepruuk vähendaks " pealinna piirkonnas " müüginäitajaid ebamõistlikul määral . Kui edukas või ebaedukas tema äri oli , ma ei tea . <arv>. aastal see igatahes uue võimu poolt natsionaliseeriti . Sellest ma midagi tean . Nimelt on Liz Franz mulle jutustanud loo " Kaks kaupmeest " ( minu antud tingpealkiri ) . Viljandi peamisel äritänaval ( rue commerciale ) Anton Frantsi Raadiote kõrval asunud nimelt Valdur Kaasik ja Pojad ( see oli kindlasti <arv>ndatel eestistatud nimi , mõni Ferdinand Birkebau vms. ) : " Kangad . Valmisriided . Galanterii " . Valdur Kaasik koos oma poegadega oli Viljandi mõõtmetes suurärimees , tema pood asus kahel korrusel ( selles majas oli ka nõukogude ajal , viisteist-kakskümmend aastat tagasi , kui ma viimati Viljandis käisin , ikka riidekauplus ) , kuid äri natsionaliseerimisel jätsid bolševistlikud võimud Valdur Kaasiku millegipärast arreteerimata ning degradeerisid ta ainult oma poe lihtsaks müüjaks , ülendades ühe endise müügiselli kaupluse juhatajaks . Äri uueks nimeks sai Töörahva Rõivas . Kuna uuel juhatajal polnud laoseisust täpset ülevaadet ja arvatavasti ei tundnud ta eriti hästi ka kaubandusliku raamatupidamise peensusi , oli Valdur Kaasikul kerge mõni enda muretsetud hinnalisem kangarull kõrvale toimetada . Ta olevat neid peitnud kuhugi " seina vahele " , lootes , sealjuures õigustatult , uue võimu peatset langemist . Kuid seda ta siiski ära oodata ei jõudnud . Arvatavasti sai mõni endine alluv , kellega Valdur Kaasik ehk kõige viiskamalt polnud ümber käinud , asjast haisu ninna ja andis ta üles ( dénoncer ) . Sein kisti lahti ja kangarullid tiriti välja poepersonali vaikival juuresolekul ( nad olid läbiotsimise tunnistajad , manukad ) . Valdur Kaasik ja tema perekond jõuti ära viia just enne sakslaste tulekut <arv>. aasta suvel . Arvatavasti hukkus ta kas teel või kuskil vangilaagris , samuti kui tema kolm poega . Ainult naine , kes oli sellesse seisusse tõusnud müüjapreili kohalt , tuli Siberist tagasi ning jõudis enne pensioneerumist töötada isegi Viljandi Tarbijate Kooperatiivi kaubamajas kangaosakonna müüjana . Anton Frantsi raadiopood oli Kaasiku äriga võrreldes väikeettevõte , kuid arvestades raadiote tollast kallidust , võis selle liikuva vara väärtus natsionaliseerimise hetkel olla siiski küllalt suur . Anton Frantsi palgalise tööjõu moodustas üks " poiss " , küllap siis noormees , Jaan nimi , keda poepidaja oli raadiote peale välja koolitanud . Natsionaliseerimise ajal jättis Anton Frants kogu oma poe ja kõik raadiod " poisi " hoolde , loobus talle pakutud juhatajakohast ( kuna äri oli väike , ei kuulutatud teda rahvavaenulikuks elemendiks ) , võttis oma jalgratta ( mootorratas arvati riigistatud vara hulka ) ja väntas Viljandist minema . Sõja ajal ja pärast seda tegutses ta ringiliikuva ( ambulant ) raadiote parandajana . Kopsuhaiguse tõttu vabastati ta korduvalt väeteenistusest , viimane kord siiski tänu sellele , et ta tegi terveks kellegi Saksa kõrge ametiisiku armsa Philipsi , mis oli asunud pommitabamuse saanud majas , kui venelased Tartut pommitasid . Ühesõnaga , Anton Frants jäi ellu . Tookord , kui Liz Franz mulle selle loo jutustas , arvasin ma , et ta teeb seda lihtsalt ajaviiteks , nagu ta ikka vahel lugusid jutustas , sest muidu polnud meil koos olles millestki rääkida . Mina ju peamiselt mossitasin ja vaikisin etteheitvalt . Nüüd mul on sellele mossitamisele mõeldes piinlik ja ma meenutan endale seda Stepan Trofimovitši , kes " Sortsides " " kehastunud etteheitena " külitas Varvara Petrovna diivanil . Ma taipan ka , et kuigi Liz Franz rääkis lugusid minu tuju tõstmiseks ja nende pikkade õhtute möödasaatmiseks – mis me olime suletud tollesse Tallinna-korterisse , kust ma nüüd oma viimased asjad ära tõin – , rääkis ta neid ka veel hoopis teise tagamõttega . Kõik need lood pidid mulle midagi õpetama . Pole vist vaja lisadagi , et Liz Franz pidas oma isast palju ja arvatavasti leinas teda väga , kuigi ta sellest kunagi ei rääkinud . Aga sinna Viljandimaa Tänassilma valda , Emajõe jõgikonda kuuluva väikese Tänassilma jõe kaldale jõudis Anton Franz <arv>. aastal juba jälle külgkorviga mootorrattal . See oli Saksa trofeeratas ja ma ei tea , kuidas Anton Franz selle omanikuks sai . Võimalik , et see oli talle antud töökoha poolt , milleks oli Riikliku Radiofikatsiooni Peavalitsuse Viljandi Radiofikatsioonipunkt . Tema ülesandeks oli parandada maale järele jäänud raadioaparaate ( alguses oli nõukogude võim raadiod rekvireerinud , kuna nendega kuulati keelatud Ameerika Häält , BBC-d , raadio Vatikani jt. Lääne jaamu ) ning seadistada need eksklusiivselt nõukogude lainepikkustele . Nii et need midagi muud enam ei võtaks . Samuti installeeris ta suurematesse asulatesse ( alates <arv> elanikust ) ja riigiasutustesse avalikke raadiotranslatsiooni punkte ehk nn. mögafone ( haut-parleurs ) , mille kaudu võimud elanikkonda senisest tõhusamalt informeerida üritasid . Lisaks propagandasaadetele tuli aleviplatsile üles seatud mögafonist muusikat , reipaid nõukogude laule , mis pidid inimesi innustama uutele võitudele sõjajärgses sotsialistlikus ülesehitustöös . Üks vana Philipsi-vastuvõtja oli ka Liz Franzi vanaemal , tolle rõõsa maaplika emal , kadunud mehest jäänud . Plika , vana naise ainsa tütre nimi oli Laine ( Vague , Onde , Flot , Lame ) – rahvusromantiline nimi , taolisi pandi kahe- ja kolmekümnendatel vanade " saksapäraste " ristinimede nagu Tõnu ( Antonius ) või Liisu ( Elisabeth ) väljatõrjumiseks . Laine oli sündinud <arv>. aastal sealsamas Tänassilma vallas sealsamas talus ja oli arvatavasti läbinud kõrgema algkooli kuus või seitse klassi . <arv>. aastal polnud sundkollektiviseerimist Eestis veel toimunud , kuid nõukogude võim üritas äsjaliidetud alade talurahvast motiveerida kolhoosidesse astuma talumajapidamiste maksukoormuse järsu tõstmisega . Laine Saul ja tema ema Anne Saul moodustasid oma kahe lehma ja kümnekonna lambaga , kellele nad Tänassilma luhtadelt suvi otsa heina varusid , samuti talumajapidamise . Kuidagi õnnestus neil endal ja oma loomadel hing sees hoida . Anne Saul ei tahtnud igatahes raadio parandamisest esialgu kuuldagi , sest ta kahtlustas , et see võib kaasa tuua mitte ainult kulu ( aga raha läks kõik riigimaksudeks , seda pidi hoidma ) , vaid ka tüli . Viimases ta küll , nagu elu näitas , ei eksinudki . Kuid siis astus tütar , kes muidu alandlikult ema sõna kuulas , raadio kaitseks ootamatu südikusega välja . " Ma olen noor inimene , " ütles ta . " Pidus ma niikuinii käia ei saa , rügan ja rühman siin sinuga nii kui vana eit ! Olgu siis vähemalt raadiugi kodu , saab mõnikord laulu kuulata ! " See " laulu " oli kavalus , sest ema Anne oli suur laulja olnud ( kui olud veel lahkemad olid ) , koguduse kooris esimest alti laulnud ja Tallinnas laulupeolgi käinud . Kui ta veel kuulis , et parandamine on " täielikult maksuta " ja mootorrattaprillidega naerev mees annab omalt poolt uue akugi kaasa , siis rehmas ta käega . Olgu . Nii saigi , et raadioinsener Anton Franz noore Lainega ühte heitis . Mulle on praegu mõistatuseks ainult see , kuidas ta talvel mootorrattaga ringi sõitis . Võib-olla ratast tollel eostamiskorral siiski polnud ja too esimene visiit oli olnud juba varem , eelmisel suvel , ja tookord märtsis tuldi juba raadiot " üle kontrollima " või akut vahetama vms. Kõige tõenäolisemalt toimus aga eostamine hoopis kuskil kodust kaugemal , sest veebruarikuus , kui väljas on külm , pole läbikostvate seintega talumajas selle toimetamiseks ema teadmata suurt võimalust ( kui Anne just kodust ära ei läinud ) . Kujutan ette , et " vana " ( <arv>-aastase ) Antoni ja noore Laine ühtimine võis aset leida Laine Viljandis-käigul . Sel juhul viljastati munarakk , millest hiljem pidi kasvama rahvusvaheliselt tuntud lauljatar Liz Franz , ikkagi linnas , olgugi ainult Viljandis . Igatahes " raadiu " oli Liz Franzi kodus olemas juba tema sünnihetkel . Anton Frants ei jätnud käima peale saanud tüdrukut maha , vaid abiellus temaga , mis vana Annegi peaaegu lepitas . Seal kodus käis ta siiski ka edaspidi peamiselt raadio akut vahetamas , tema töö oli endiselt liikuv ja talutöid ta põhimõtteliselt ei teinud . Selle kombe võttis endale külge ka väike Eliisabet ( nimi pärineb Anton Frantsi emalt ) , keda kutsuti tema elavatest protestidest hoolimata ( " Mina olen Eliisapett ! " ) kodus Liisuks . Kunagi , kui ma uurisin Liz Franzilt , kuidas ta lapsepõlves kodus hakkama sai ( pidades vaikimisi silmas tema nüüdset " proua " – see sõna oli küll kõvasti keelatud – ja " diiva " – selle sõna peale ta naeris – olekut ) , siis ta ütles : " Nad [ s.o. ema ja vanaema ] juba teadsid , et targem on mind rahule jätta kui mulle reha pihku toppida . " Seda kisa ja pahandust polevat keegi jõudnud kannatada . Tõesti , millest Liz Franz keeldus , sellest ta keeldus . Täna öösel langes viimaks kevade esimene tõeline vihm Tartu peale . Seda polnud küll palju , aga põud sai siiski läbi . Pärast vihma üleminekut läks õhk soojaks ja hakkas lõhnama . Mulle tundub , et Emajõe vastaskalda puud ( maju paistab vähe , need on puudest madalamad , seal oleks nagu mets ) on tänase päevaga palju rohelisemaks läinud . Ilm on põhimõtteliselt selline , nagu ta oli kuu aega tagasi Pariisis , kui ma sealt ära tulin . Puude lehed olid seal siis juba vist suuremadki , aga ma ei mäleta ka . Ma olen Pariisis harjunud kevadet mitte tähele panema , ta tuleb nii aegamööda , jaanuarist maini , et minu jaoks teda õieti polegi . Igatahes oli ta siis juba tulnud küll , soojuse mõttes . Aga niipea kui ma siia jõudsin , Eestisse , lülitusin ma ilmselt kohe ebateadlikult režiimile " kevadeootus " , sest kui ma täna läbi kesklinna pargi läksin ( enne sõda olid seal majad , need pommitati ära ; maja , kus ma elan , jäi ainsana sellest kvartalist püsti ja seisiski seal kummaliselt üksikuna , kui ma ülikoolis käisin , nüüd on talle kaks kaubamaja kõrvale ehitatud ) , tundsin ma seda avanevate pungade lõhna haistes , et nüüd on ta käes , et ootus on vilja kandnud . Ma ei tea , et ta Pariisis niimoodi lõhnaks . Seal on vist see lõhngi pikema aja peale ära jagatud . Nii tundus mulle , kui ma oma esimesel Pariisi-aastal oma prantsuse keele täiustamiseks Baudelaire'i lugesin ( milline rumalus : keegi ei räägi enam seda keelt ! ) – Le Printemps adorable a perdu son odeur ! * – see pidi olema Eesti kevade lõhn , millest ta kirjutas , nii nagu need müstilised sinine ja roosa , mida kallab õhtu " Armastajate surmas " pidid olema Tartu talveõhtu sinine ja roosa , hangedel , jõe jääl . Aga psühhofüsioloogiline režiim " kevadeootus " on siinmail elades üldse peamine režiim , valitsedes keha ja vaimu nii umbes novembrist kuni mõne sellise päevani nagu täna . Täna on <arv>. aprill . Kuna see režiim on siinse inimese põhiolek – või oli vähemalt minu põhiolek , kui ma siin elasin , ja siin elasin ma enamuse oma senisest elust , kakskümmend üheksa aastat – , siis on ta ka nii visa , õieti vist kadumatu , ning valmis kohe sisse lülituma , kui keskkonnatingimused selleks märku annavad . Eile õhtul algasid Tartus mingid üliõpilaspäevad või midagi sellist , üle jõe kostis basside tümpsumist . Kuulasin neid rütme voodis lebades . Need pealtnäha sarnased rütmid on siiski üsna erinevad . Nii kui jõuad ühe rütmiga ära harjuda , katkeb see ja algab uus lugu . Jäin siiski varsti magama , olen Pariisis müraga ära harjunud . Öösel kuulsin ometi , kui mingid poisid ( jeunes gens ) läksid all mööda tänavat ja möirgasid laulda operetiaariat , mis on kirjutatud vist sopranile . ( Siis ma naeran ah-ah-haa ! jne. ) See pidi olema vist nali . Igasugune transvestism on Eestis nali , mis rõhutab su mehelikkust , ühemõttelisust . Päeval läbi pargi minnes läksin aga nimelt turule . Eile pubis Krambambuli ( baltisaksa burššide joogilaul ) söödud pajaroog oli nimelt esindanud siinse kokakunsti halvimaid traditsioone , olles maitsestatud peamiselt rohke soolaga , ja tekitas kahjutunde raisatud <arv> krooni ja ebameeldivas muusikalärmis ( country , disco ) veedetud aja pärast . Ma ei saa öelda , et mu aeg oleks rahalises mõttes just väga hinnaline , eriti praegu siin Tartus , aga tema raiskuminekust on ikka kahju . Niisiis otsustasin täna ise süüa teha , seda enam , et pott ja hädavajalikud sööginõud on siin korteris olemas . Kõigepealt läksin kõrvalasuvasse Spar-keti ( Saksa ? ) supermarketisse . Sealt ei osanud muud osta kui ühe sidruni ja kilesse pakitud marineeritud kana " poolkoibi " . Midagi värsket silma ei hakanud , puu- ja köögiviljalett oli väga närtsinud väljanägemisega . Isegi vana porgandit ja kartulit polnud ( vana ma tahtsingi , uuteni on siin veel palju aega ) . Siis tuli mulle meelde , et Tartus on ju turg . Klassitsistlik hoone sealpool parki jõe kaldal , teine pommitamisest alles jäänud maja peale selle , kus ma elan , paistab mu aknast , pealegi . Aga ma olin teda aknast vaadanud vaid kui kontseptuaalset objekti , mõtlemata seal peituvale toidule . Nüüd tuli mulle meelde selle turuhoone kunagine lõhn , mis oli segu kalast , suitsulihast , hapukapsast ja -kurgist , sibulast , ja ajas ülikooli ajal , kui ma viibisin pidevas alatoitluses ( osalt reaalsest rahapuudusest , osalt obsessiivsest allasurumisest – lootusest vaigistada mind piinavaid ihasid ) , alati suu vett jooksma . Siis oli kolhoositurg kallis koht . Nüüd on turg odav koht . Turuhoone uksest sisse vooriv rahvas jättiski üsna nukra mulje : hallid ( hallilt riides ) pensionärid . Oli ju keskpäev ka , pensionäride aeg . Aga lõhnas ei pidanud ma pettuma . Kuna sisenesin " kalaturu " poolt küljest , võttis mind vastu seesama tugev kalahais ; seal müüdi värsket räime ja mitmesugust suitsukala , küllap Peipsi ( suur järv , Liivi- ja Venemaa ajalooline looduslik piir ) päritolu . Ja suurest hallist leidsin tõepoolest ka ühe serva , kus pakuti värsket salatit ( <arv> krooni kimbuke ) , murulauku ( <arv> kr. ) , redist ( <arv> kr. umbes kuus tükki ) , ja kõik see oli tõepoolest värske . Säärane luksus ajas mind lausa eufooriasse . Olin juba harjunud mõttega , et Eestis tulebki süüa halba ja ebatervislikku toitu . Vanem naine , kelle käest kartuleid , porgandeid ja rediseid ostsin ( nii head redist Pariisist naljalt ei leia , põhjamaade köögi- ja puuvili on eriti õrn ja mahlane ) , pani mulle südamele , et ma ikka " eelistaksin eestimaist " ( see on ühe põllumajandusministeeriumi poolt korraldatud kampaania slogan ; eesti rahvaluule kasutas rohkesti algriimi ) , sest muidu nemad seal maal ei jõudvat ka enam . Majandusseadused on ikka müstilised . Ja julmad . Ühe väikese maa väljasuretamine on nende jaoks käkitegu . Aga õnneks , veel ta natuke siiski elab ja eelolevatel päevadel , nädalatel või kuudel , mis mul Tartus tuleb veeta , on mul teada , kust süüa saab . Pajaroog tuli täiesti rahuldustvalmistav . Ma ei sõltu enam Tartu upsakate kohvikute halvast toidust . Pariisis söön ma väljas väga harva , sest pole raha . Enamasti ainult siis , kui kutsutakse või kui ma pean ise kedagi kutsuma . Eesti külaliste ees oli alguses piinlik , et ma ei osanud neid kuhugi " pariislikku " kohta sööma viia . Minu teada olid need kohad kas väga halva toiduga või väga kallid . Ma vihkan seda meie tsivilisatsiooni perversset joont : nii lihtsast ja põhimisest inimtegevuse harust nagu söögikeetmine on kujundatud üks eksklusiivsemaid teenuseid , mis järgib trendi- ja imagomarketingi reegleid . Kui ma vanaks elan , siis ma avan veel ükskord ühe söögikoha , kus ma pakun normaalse hinnaga oma pajaroogasid . Kuigi tõenäoliselt olen ma inimeste toitmiseks liiga laisk ja individualistlik . Seni võitlen ma turujõudududega oma väikest eravõitlust , nautides üksi , taldrik aknalaual , ja üle lehtivate puulatvade ja üle väikese linna vaadates , oma erapajarooga . Vähemalt ühes asjas olen ma Liz Franzist raudselt parem , ja see on toidutegemine . Kuigi ta andis oma parima , jäi tema suurimaks kulinaarseks saavutuseks külm kanasalat . Sellel polnud vigagi . Õigust öelda tundus see tookord , alguses , lausa hõrk . Ma polnud siis veel luksusega harjunud ja pidasin hästi söömist vist alateadlikult patuks ( péché de la gourmandise ) . Olin aga täiesti unustanud , et <arv>. aprillil on Eestis nüüd niinimetatud volbriöö ( siis volbripäeva laupäev ? ) . See on vist mingi germaani viljakusmaagiaga seotud traditsioon . Liivimaa rahvastel olid vastavad riitused , nagu lõkete tegemine , üle tule hüppamine jms. , seotud rohkem suvise jaanipäevaga , kuid rahvusvahelised turujõud on globaliseerinud ka " rahvatraditsiooni " ja nii on viimase aastakümnega Eestiski tugevasti juurdunud sellised tarbimiskultuuri pidustused nagu halloween , St.-Valentine ja see volber , öö vastu esimest maid , kui nõiad olevat pidanud Blocksbergi mäel oma " sabatit " ( ilmne antisemiitlik allusioon ! ) . Volbriöö funktsioon on olla osaks õlle- ja alkoholifirmade turunduskampaaniast , sest see on üks neist öödest , kui " traditsioon " lubab ja lausa nõuab , et joodaks ennast maani täis ( ivre mort ) . Juba kella kuue ajal algas ( ja kestis vähemalt kella üheksani ) kampaania see osa , mis seisnes elanikkonnas ühis- või osalustunde tekitamises . Sellel eesmärgil oli tööle rakendatud küllalt suuremahuline võimenduspark , mis oli installeeritud Emajõe teisele kaldale ööklubi Atlantis piirkonda , samuti ilmselt üks tuntud raadio-DJ . Ma küll ei tunne Eesti kommertsraadiojaamade populaarseid hääli , aga tema kõnetempost ja enesekindlusest , samuti teksti seostamatusest , mis aga jätab veenvuse mulje , võis aimata just populaarset raadiohäält . Kuna mu aknad on jõe poole , sain ma toas olles sellest " saatest " ( émission ) osa , ka akende sulgemine ei aidanud kuigivõrd . Ilmselt peabki säärane tugevasti võimendatud ja kõikjale tungiv helitaust tekitama elanikkonnas tunde , et see nimelt pole enam taust , müra , mille tagapõhjal möödub nende igapäevaelu , vaid et nad on seekord ise raadio ( või mõne teise massimeediumi ) riitusesse kaasa haaratud , on saates , live . Õnneks olin päeval , kui mulle see uue rahvakalendri tähtpäev meelde tuli , ostnud apteegist kõrvatropid . Need aitavad päris hästi , sain isegi diivanil korraks silma looja lasta . Pärast seda olin juba leplikum . Päevane uinak on nagu arvuti restart , mis failid korda paneb , su personal settings'i üle vaatab ja salvestab . Mõtlesin siiski seda lakkamatut lärmi kuulates ( jõel peeti vist ka mingit sõudevõistlust ) , et inimestele ikkagi nii kohutavalt meeldib , kui nende peale karjutakse . Varem ma ei osanud ette kujutada , kuidas inimesed olid nõus selliste asjadega nagu Hitleri või Stalini võimuletulek , kuidas nad kohe alguses , kui see oleks veel lihtne olnud , vastu ei hakanud . Nüüd ma taipan , et nad ei tahtnudki vastu hakata , enamus . Ja nii Hitler kui ka Stalin toetusid enamusele . Järelikult : enamus tahab , et tema peale karjutaks . Kui tema peale karjutakse , siis ta nimelt tunnebki ennast " temana " , ühena , olendina , minatuna . Igatahes ei paista mingi uue " fašismi " ( muidugi ei nimeta seda keegi nii ) kehtestamine olevat mingi kunst . Ja küllap ta kehtestatakse ka . Sellele mõeldes tundub vabadus ikka armas . Võib-olla ma veel ükskord igatsen taga seda aega , kui inimeste peale karjuti ainult volbriõhtul . Sest tõesti , sellest ajast saadik , kui Anton Frants Radiofikatsiooni Peavalitsuse ülesandel oma avalikke translatsioonipunkte installeeris , on helivõimendusaparatuur mõõtmatult edasi arenenud . Need stalinlikud " mögafonid " olid ikka veel lapsemäng . Kuigi ma ei tea . Inimesed harjuvad kõigega ja minagi harjun . Su peale karjutakse ja sa ei kuulegi . Tähendab , tuleb tõsta võimendustaset . Õhtul jalutasin veel linna peal , tänavad olid täis purjus ja ärevaid noori inimesi . Tundsin , et nad on juba täiesti teine põlvkond , mulle läbipaistmatu . See on imelik tunne . Alles ma kuulusin ise sellesse põlvkonda . Alles ma olin väga noor : veel siis , kui ma kohtusin Liz Franziga . Ma olen tema kõrval vanaks saanud , aga tema keeldus vananemast . Selle asemel eelistas ta kaduda . Õhtuhämarikus mulle vastu marssivaid ( ma ei liialda , nad moodustasid kolonne , kuigi mitte päris rivikorras ) erinevaid korporatsioonitekleid kandvaid poisse ( ja isegi tüdrukuid , need olid eriti perverssed ) vaadates tundsin ma tõesti hirmu . Mõned kandsid käes süüdatud tõrvikuid , mis heitsid nende nägudele punast kuma . Ma ei tunne seda maailma , kus ma elan . Aga sellised kolonnid , ma usun , on igasuguse diktatuuri esimene alustala , eliit . Kui neile noormeestele seda öelda , siis nad isegi mitte ei solvuks , vaid peaksid seda juttu homost hüsteeriku sonimiseks . Olgu nii : mina esindan individuaalset hüsteeriat , nemad kollektiivset . Neil on õigus . Ma oleksin tahtnud neile kolonnidele vastu jalutada koos Liz Franziga , kes oleks osanud nende kohta teha mõne hästi kibeda ja hästi naljaka märkuse . Sellised torked olid tema leivanumber . Ta oli ikka tõeline diiva . See , kelleks ta otsustas saada , seal Viljandimaal Tänassilma jõe ääres , selles pikas hallis ( kujutan ette ) poolkelpkatusega ( sindel või laast ) talumajas , kus oli raadio . Ta ei olnud kunagi nii rumal , et oleks tahtnud " saada raadiosse " . Ta teadis kohe , et raadios pole kedagi , et need inimesed , kes seal räägivad ja laulavad , on mujal , linnas . Linnadest nägi ta esimesena Viljandit , nii umbes kuue-aastaselt , ja see olevat talle jätnud halva mulje . Tema olevat kindlalt teadnud : tema läheb Moskvasse . Talle olevat meeldinud , kui üks naine raadios võimsa , tundelise häälega laulis . Isa olevat seepeale tarvitanud sõna " diiva " : " Tuu om üits uuperitiiva . " Küllap see isa oli käinud koguni Riia " uuperin " . Sestpeale teadis Liisu ( vabandust , Eliisabet ) veel täpsemini : mitte ainult Moskvasse , vaid ka diivaks . Kui külatädid küsisid , kelleks ta saada tahab , siis vastanud ta ikka tähtsalt : " Mina saa tiivass . " Ma ei tea , kui palju küll tollal ja selles kohas niisugust väikekodanlikku küsimust esitati . See oli karm aeg , nagu nüüd öeldakse ( Liz Franz ei mäletanud oma sõnul küll mingit erilist karmust ) . Sundkollektiviseerimine ja kardetavalt ebalojaalse talurahva ( nn. kulakud , koulaks ) massiline deporteerimine oli läbi viidud . Allesjäänud talurahvas muudeti sisuliselt uuesti sunnismaisteks , nagu nad olid olnud enne Aleksandri reforme . Neil polnud passe , nad ei tohtinud kolhoosist lahkuda . Palka ei makstud , kolhoosnik pidi ennast elatama nn. isiklikust abimajapidamisest , mis samal ajal oli taunitud ettevõtlusvorm . Kuid sellest ajast on oma raamatus " Seitsmes rahukevad " kirjutanud detailitäpselt seesama eesti poetess ja romanist , kellest meil juba kord juttu oli , Viivi Luik . Eesti kultuur on väike ja paratamatult põrkute te sellega tegeldes kogu aeg samadele inimestele , nimedele . ( Prantsuse keeles on romaan ilmunud Christian Bourgois' kirjastuses , kuid arvatavasti on järelejäänud eksemplarid juba vanapaberiks tehtud ; moodne turumajandus ei soosi väikese käibega trükiste kauaaegset müügilhoidmist . ) Nii ma kujutlengi seda aega vist läbi nimetatud romaani prisma , uskudes alateadlikult , et nii just oligi . Liz Franz ise on neist aastatest väga vähe rääkinud . Tema radikaalsest tööpõlgusest oli juba juttu . Sellele olevat lisandunud vähemalt sama radikaalne toidupõlgus . Kuna raha praktiliselt polnud , siis söödi peamiselt kodus kasvatatud toitu , s.t. kartulit , kaalikat , soolatud sealiha ( vähesel määral ) , piima , kui lehm kinni polnud , rukkijahust valmistatud traditsioonilist musta hapuleiba ( pain fermenté , azyme ) , milletaolist ma Pariisis olen leidnud Monoprix' supermarketite ketist Poulaini pagaritoodete seeriast . Kuigi see pole just päris see , aga värv vähemalt on sama : tumepruun , samuti see natuke nätske konsistents . Hiljem , oma " diiva " -elus ei söönud Liz Franz enam kunagi sellist leiba . Ta just ei põlanud seda , aga ei söönud ka . Mul oli üldse raske aru saada , millest ta elas , sest minu nähes ta ei söönud peaaegu üldse mitte midagi . Mõne salatilehe , mõne viigimarja , värskeid puuvilju , eriti neid Itaalia magusaid punaseid apelsine , neid ta ikka nosis . Ma ei teagi , siis ma arvasin , et ta kardab paksuksminekut , milleks tal ilmselt oli looduslikke eeldusi . Tema keha , mida paljud mehed ihaldasid ja oleksid veelgi ihaldanud ja mida mina vaatasin huviga nagu anatoomilist näidisõppevahendit , oli ( ja on küllap ikka ) täiesti vormikas ja prink , sale . Nooruses , see on näha plaadiümbrise piltidelt , oli tal peaaegu poisilik figuur , milles siiski ei puudunud <arv>ndatel moes olnud kerge sensuaalne lopsakus . Igatahes ma ei tea , kas tema peaaegu mittesöömine oli lapsepõlvest jäänud harjumus ( kui toit polnud meelepärane , ta lihtsalt ei söönud ja miski vägi ei aidanud ) , tahtekasvatuse vili või omamoodi dematerialiseerumisobsessioon . Ma ei tea , kas ta vihkas oma paljude poolt armastatud keha . Ma ei tea , kas ta oleks tahtnud , et see olekski olnud poisikeha , mitte " nagu " , vaid päriselt . Võimalik , et ma projitseerin talle oma fantaasiaid . Ma usun aga siiski , et Liz Franzil oli salajane nõrkus martsipani ja šokolaadi vastu . Nimelt oli suhkur tema lapsepõlves maal kolhoosiperedes haruldane saadus ( denrée rare ) . Ma ei näinud teda küll kunagi üleliigselt maiustamas , kuid täheldasin siiski mõnikord šokolaaditahvlite , martsipanist jäneste , südamete , konnade ilmumist ja kadumist , eriti Tallinna-korteris , sest ta pidas Tallinna kompvekivabriku Kalev martsipani ja šokolaadi parimateks , neil olevat " ehtne maik " . Tõsi , seda nõrkust ta tegelikult eriti ei varjanudki , võib-olla isegi mängis seda üle ( overacted ) , teades , et ma vihkan ja kadestan tema toidust sõltumatust . Vahel ta pakkus mullegi martsipanjänest , lastes mul kõigepealt " pea otsast ära hammustada " , siis pistis ise kere pintslisse . See tundus mulle vastik . Tänane hommik on Tartus pilvealune ja jumalikult vaikne . Riigipüha . Koristusautod ainult liiguvad ja töölised korjavad kokku öistest pidutsejatest jäänud prahti . Pudelid korjati juba öösel ära , see toimus peaaegu organiseeritult . Nägin neid Toomemäel ise , suurte mustade prügikottidega poisikesi vanuses <arv>–<arv> aastat , jalgratastel või jalgsi , kotid ajuti nii rasked , et kippusid rebenema . Prügi taaskasutamise ( recyclage ) Euroopa programmide raames ostetakse klaas- ja plekktaarat tagasi , hindadega ma ei ole kursis . Tuleb märkida , et Nõukogude Liidus oli see taaskasutamise protsent kahtlemata veel kõrgem , sest pudeli hind ei erinenud tihti oluliselt selle sisu hinnast ning neid pudeleid mitte ei töödeldud ümber , vaid need läksidki pesemisele ja taastäitmisele ( tollane folkloor jutustas õuduslugusid pudelisse jäänud võõrkehadest , hiirtest , töölise sõrmest ) . Nõukogude Liit oli selles mõttes väga " ökoloogiline " . Pakendeid oli vähe , toiduained pakiti poes tihti sellisesse pruuni kiulisse paberisse , mida nüüd eriti rohelise mõtlemisega firmad kasutavad oma ümbrike ja kirjablankettide trükkimiseks . Seevastu oli nõukogude tööstus ja põllumajandus muidugi äärmiselt ebaökoloogilised , paisates loodusesse suures koguses heitmeid . Samuti nagu ökoloogiliste ideaalide eest võitlev Lääne tarbimisühiskond , mille valdustesse kuulub nüüd ka vana Liivimaa , isegi Venemaa , toodab tahes või tahtmata ikka väga suurel hulgal jäätmeid . Kui mitte kodus , siis seal , kus tehakse neid asju , mida ta tarbib ( me tarbime ) , Kolmandas Maailmas ( Tiers-monde ) . Huvitav , kus nüüd üldse on Teine Maailm ? Kas ikka siin ? Pudelikorjajad poisikesed Toomel igatahes paistsid kõigist pidulistest kõige rohkem elevil ja õnnelikud olevat . Ajuti nad kogunesid seal hämaras pargis salka ja arutasid tegevusplaani , vahetasid infot . Kuigi nad on põhimõtteliselt turukonkurendid , on nad ilmselt leidnud , et teatav koostöö on pikas perspektiivis tasuvam . Võimalik ka , et tegemist on korporatiivse mõjutsoonide jagamisega . Peale tänavakoristusbrigaadi nägin hommikul aknast välja vaadates veel teist brigaadi , mis tegeles riigilippude heiskamisega majadele . Eestis ei kasutata rahvuslippu nimelt sellisel määral dekoratiivse elemendina nagu Prantsusmaal . Siin on lipp , ilmselt saksa traditsiooni järgides , rohkem püha , rohkem müstikaga laetud element . Mulle Eesti rahvuslipp meeldib , mis siis , et tal puuduvad traditsioonilised erksad lipuvärvid , nagu punane ja kollane . Eesti lipp on kolmest ülestikku asetsevast võrdse laiusega värviribast koosnev trikoloor : sügavsinine , must , valge . Temas on midagi " põhjamaist " ja eriti hästi mõjub ta looduse taustal , kuna linna kirevamas keskkonnas võib ta jääda pisut märkamatuks . Eesti trikoloori värvid kuulusid algselt , XIX sajandi lõpus , ühele Tartu üliõpilaskorporatsioonile . Majade küljes on aga linnades ja asulates spetsiaalsed torukesed , mille sisse lipp kalendrisse märgitud riiklikel tähtpäevadel torgata tuleb . Riigilipu mitteheiskamise eest ettenähtud päeval võib kohaldada administratiivkaristust ( procés-verbal ) , kuigi seda vist eriti ei tehta . Lipp heisatakse päikesetõusul ning langetatakse loojangul , sellepärast see brigaad juba kella kuue ajal ametis oligi . Mind vaevab vist mõningane unetus , mis pole muidugi võrreldav tõelise unetusega . Näiteks Liz Franz ei maganud minu teada peaaegu üldse , või magas igatahes väga vähe . Alati , kui ma tema kõrval silmad lahti tegin , oli ta ärkvel ja nagu valvas , kuigi teeskles magamist . Riigilippude heiskamist vaadates mõtlesin , kumb mulle tegelikult rohkem meeldib , kas Prantsuse või Eesti lipp . On tõsi , et Prantsusmaal heldin ma alati Eesti lippu nähes ( kas või saatkonnast möödudes , mida ma üldiselt väldin ) , tundes selles ära midagi salajaselt oma ( keegi seal linnas ümberringi ei tea , et see on minu lipp või mis lipp see üldse on ) . Eestis Prantsusmaa trikoloori nähes tunnen ma midagi sarnast . Keegi ümberringi ei tea , et ma olen selle riigi kodanik . Kui ma oleksin Pariisis , võiksin ma tuleval pühapäeval minna valimiste teises voorus Chiraci ja Le Peni vahel valima . Ma ei läheks . Ma ei ole kunagi valimas käinud ega lähe vist ka . Ma ei usu sellesse . Ma olen küll nõus , et demokraatia on parim teadaolevaist jne. , aga ometi ma kardan , et tema päevad on loetud . Iga režiim püsib usul ja usk omakorda on kuidagi seotud moega . Ta möödub , vahetab kuju . Tõtt-öelda veenab paremäärmuslane Le Pen mind isegi rohkem kui see igavene võimupoliitik Chirac , kes on demokraatia valedest juba üdini läbi imbunud . Ma usun Le Peni selles mõttes rohkem , et kardan : temataolised muutuvad aina veenvamaks , varsti pole neil vaja isegi eriti pingutada . Ma oleksin võib-olla tahtnud valima minna , kui Valéry Giscard d'Estaing oleks kandideerinud . Ma nägin ühte tema teleesinemist , kui tema kandidatuur oli veel lahtine . Ta jättis hämmastavalt sümpaatse mulje . Ta rääkis nagu inimene , kes ei väida , et ta teab tõde . Ja temas oli midagi väga aristokraatlikku ( see meie , vaeste , isandatest maha jäetud liivimaalaste aristokraatiaiha ! ) , midagi väga väärikat . Võib-olla see kõik oleks kadunud , kui temast oleks saanud ametlik kandidaat ja ta oleks kistud marketingirattasse . Võib-olla ta seda ei tahtnudki . Võib-olla mulle lihtsalt meeldib tema nimi , sest kui ta oli Prantsusmaa president ( olin siis <arv>–<arv>-aastane ) , kuulsin ma seda ikka raadiost , ma olin uhke , et tean peast Prantsusmaa presidendi nime ja millegipärast oli see mulle nagu mantra , ma ei teadnud hulk aega , kuidas seda kirjutatakse , aga kordasin tihti mõttes : valerii žiskaar destään , valeriižiskaardestään . Selles oli minu jaoks midagi kuninglikku . Veel vähem teadsin ma seda – selle peale tulin tegelikult alles praegu – , et tema nime teine pool kõlab täpselt samamoodi , nagu " saatus " ( destin ) . Võib-olla ta ei kandideerinud tänavu ka sellepärast , et ta on juba üks kord olnud . Ja et ta on vana . Vanamehe tarkust temas oli . Ja võib-olla ta teadis , et ta ei saaks niikuinii , sest aparaat on Chiraci käes . Kokkuvõttes igatahes toimetati ta turvaliselt mingi Euroopa kõnekoosoleku alaliseks eesistujaks . Jah , ma oleksin tingimata tahtnud valimistele minna , kui ma oleksin saanud valida oma poisiea valeriižiskaardestääni , ma oleksin väga uhke , kui minu president oleks Valéry Giscard d'Estaing . Nüüd ma ei teagi , mille üle uhke olla . Le Peni edust esimeses voorus lugesin kaks nädalat tagasi , esimene kord Tartus käies , Eesti ajalehest Postimees ( le Facteur ) . Postimees ilmub nüüd küll Tallinnas , aga minu jaoks jääb ta igavesti Tartu leheks ( nõukogude perioodil kandis nime Edasi , En Avant ! ) ja Tartusse tulles ma millegipärast alati ostan Postimehe , see kuulub rituaali juurde . Seekord oli see küll korterikuulutuste vaatamiseks ( ja seal too kuulutus oligi ) . Tõtt-öelda olin sellest uudisest äärmiselt üllatunud . Nagu kõik naiivsed inimesed , olin ma elanud kindlas veendumuses , et selline asi pole ( " meie päevil " vms. ) võimalik . Muidugi , Le Pen ei saa presidendiks , ei nüüd ega ilmselt ka tulevikus . Aga saab mõni chirac , kellest ei teata , et ta on le pen . Lihtsalt , kuna poliitika on kaup , siis integreerivad parteide tootekujundajad ka toote Le Pen hästimüüvad elemendid oma kandidaatide imagosse . Ja see Postimehest loetud uudis puudutas mind seda isiklikumalt , et mulle tuli kohe meelde Amid ja meie viimane kohtumine , mis leidis veel aset Sainte-Croix-de-la-Bretonnerie tänaval üsna selle maroko restorani lähedal , kus me mitu puhku koos söömas olime käinud ja kus me olime söönud ka too viimane kord , kolmekesi koos Liz Franziga . Mulle tuli jälle meelde see Amidi nägu , millele oli hakanud kasvama habe , nagu oleks ta tahtnud ennast maskeerida , minu eest maskeerida , tundus mulle , ja võib-olla enda eest ka . Araablastel ( kuigi Amid polnud araablane , vaid berber , tema ema ja isa pärinesid tollest Kabiiliast , kus läinud talvel olid rahutused ) on habemekasv mõnikord kiire ja tihe . Kuid mitte Amidil . Tema tuttav ja armas nägu oli siiski kahe nädalaga peaaegu tundmatuseni muutunud . Ta ei tahtnud mulle otsa vaadata , aga ta ei olnud oma siirast loomust ka veel täiesti taltsutama õppinud ja tema suunurkades hõreda musta habeme sees tuksles isegi hetkeks äratundmisnaeratus . Aga mingi uus kalkus oli tema näkku tulnud , ja isegi vihkamine . Või tundus mulle nii . Ma ei tea , mil määral teiste näod on vaid mu oma tunnete ja hirmude peeglid . Me vahetasime siiski mõne tühise lause ja see oli mulle väga valus . See on mulle veel nüüdki üsna valus , selle peale mõelda , ja Amid on üldse pikem jutt , ka seoses Liz Franziga . Ainult seda Le Peni uudist lugedes ma mõtlesin esimest korda , et võib-olla tal , Amidil , oli isegi omajagu õigus . Eilsel esimesel soojal kevadpäeval ( ja vihma tuli veelgi , päris heldeid sagaraid , ööselgi koputas ta mu katuseaknale ja tavaliste akende plekile ) jalutasin veel botaanikaaias ( Jardin des Plantes ) . Ülikoolis ei õppinud ma rangelt võttes mitte geneetikat , vaid bioloogiat , geneetika oli kitsam eriala . Tartus on vist veel nüüdki selline traditsiooniline süsteem , et ka geneetikud peavad omandama põhjalikke teadmisi klassikalisest zooloogiast , botaanikast jne. Eriti vihkasin ma botaanikat , seda ajast ja arust tuupimist . Botaanikalaborid olid ja on praegugi botaanikaias . Mõtlesin eile , et imelik , et ma nendel aastatel kunagi ei näinud , kui ilus ja meeldiv see aed on . Ta on rajatud XVII–XVIII sajandi kaitseehitistele , nendele bastionidele , mis oli järgmine samm linnamüürist edasi ja mis vist igal pool Euroopas ja eriti Prantsusmaal on andnud tänuväärseid maastikuelemente pargiarhitektidele ( need kuulsad rempart'id , kus ikka jalutamas käiakse ) . Strateegias olid bastionid kiirestimööduv mood , millest ründetehnika areng üle tormas . Kuid ainult parkide jaoks ei oleks kogukonnad kunagi nii suurejoonelisi mullatöid ette võtnud . Eilses vihmasajus pani mind heldima isegi süstemaatikaosakond oma alles enamasti paljaste ja sildistatud peenardega , mis meenutasid hauakünkaid . Peenrad moodustavad seal korrapärase mustri , kontsentrilise joonise , millel on kindlasti ka oma fülogeneetiline , taimesüstemaatiline tagamõte . Ma pole kuskil botaanikaaedades näinud enam sellist vana linnélikku vaimu , sellist XVIII sajandi korrapäraarmastust . See panigi heldima . Ülikooli ajal , nooruses , oli oma hingeline ärevus nii suur , et mingid nii tühised asjad nagu lillepeenrad juba naljalt heldima ei pannud : neid ei näinudki . Või teod . Vihmaga olid nad roomanud kõnnitee kiviplaatidele , suuremad ja väiksemad , ja paljud olid juba jalutajate poolt lömastatud . Teod kogunesid salkadesse ja näisid suhtlevat . Tigu on , ma olen õppinud , hermafrodiit , kuid siiski " paaritub " , see tähendab vahetab teise , samuti mõlemasoolise teoga geneetilist materjali . Katsusin astuda nii , et ma ühtegi neist salgakestest ega üksiktigudest ei lömastaks , see oli täiesti võimalik . Kuid hiljem sama rada pidi tagasi tulles ja mingit oma mõtet mõeldes olin teod juba unustanud ja kindlasti tallasin nii mõnegi surnuks . Tiigi ääres peatas mind mingi imelik lõhn , natuke nagu higi- või ihulõhn , mis paistis tulevat heledate , mulle tundmatute lillede kogumikust . Lähemal vaatlusel ja sildi lugemisel osutusid need iiristeks ( Iris aff . bucharica , pärit Sise-Aasiast ) . Tõepoolest , need lõhnasidki nii , korraga meeldivalt ja ebameeldivalt , sealjuures mitte kuigi tugevasti . Nende kroonlehtede värvus oli peaaegu valge , aga õrnalt sinakas , emakasuudme juurest oli alumine " huul " kaetud kollaste udemetega . Kokkuvõttes jätsid nad väga peene mulje ja tuletasid meelde seda vana Prantsuse kuninga lippu , mis oli teatavasti valge , kaunistatud kuldsete " liiliaõitega " ( fleurs de lis , vanasti fleurs de lys ) , mis tegelikult on iiriseõied . Iiris oli Liz Franzi lemmiklill , ta tõi neid alati vaasi , alati oli korter nendega , samuti valgete liiliatega ehitud ja lõhnas mõnikord isegi natuke lämmatavalt , seda enam , et Liz Franz kasutas ka tugevaid parfüüme . Ma ei teagi , mis lõhnad seal kõik koos olid , aga see oli üks kindel lõhn , mida ma identifitseerisin kui Liz Franzi lõhna . Mu Pariisi-korteris oli seda tunda alati veel nädalaid pärast Liz Franzi külaskäiku ( alati ta jättis ka mõne asja maha , ma pakkisin need kilekottidesse , et nad vähem lõhnaksid ) , ja selles Tallinna-korteris , mille võtmed ma eile jalakäijate sillalt Emajõkke viskasin , oli veelgi natuke seda lõhna , kuigi – vähemalt minu teada – polnud Liz Franz seal käinud juba ligemale aasta . Väljast tulles oli seda alati tunda . Läksin praegu riidekapi juurde ja nuusutasin oma riideid , mis ma sealt ära tõin : ei , nende juures pole midagi . Siin korteris on pealegi veel värske värvi ja uue mööbli lõhna , sest see on värskelt ümber ehitatud , enne mind pole siin peale suurt remonti keegi elanud . Eile sõlmisin ka üürilepingu ära , korteriomanik oli , ma kujutasin ette , tüüpiline Tartu kinnisvaraärimees ( ilmselt ekslikult peame me iga " liigi " esmakordselt kohatavat esindajat kohe " tüüpiliseks " ) , tema firma on registreeritud Filosoofi tänavale ja ta oli väga tõsine , asjalik ning sinatas mind , mis oli mulle harjumatu . Prantsusmaal võõrad ja isegi pooltuttavad inimesed ikka teietavad ja mulle see meeldib , sest ma ei tunne vajadust lähedaste inimkontaktide imiteerimise järele , näiteks korteriomanikega . Ta isegi ei naeratanud , kui ma ütlesin , et kuni korteris olevate asjade ametliku nimekirja valmimiseni ei toimeta ma ühtegi mööblitükki kõrvale . Ma ei tea , see oligi võib-olla halb nali , sest võib-olla Tartus inimesed varastavad üürikorteritest mööblit . Mu aknad on itta ja päike tõuseb praegu juba viie , poole kuue ajal , siis ma ärkan ega jää enam magama , mõtted tulevad pähe . Seni , kuni peas on veel mingi segu unenägudest ja pärismõtetest , kuni mõtlemine tegeleb mingi unenäoprobleemiga , on veel lootust uuesti magama jääda , aga niipea , kui kas või üks väike otsake tõelistest päevamõtetest pähe lipsab , lülitub kogu teadvus korraga päevarežiimile , lööb valgeks ja läheb täistuuridel tööle . Täna hommikul , näiteks , turgatas mulle pähe , et ma ei tea tegelikult Liz Franzi lapsepõlvest ja noorusest peaaegu mitte midagi faktoloogilist , peale nende mõne killu , mõne lookese , mis ta mulle on poetanud . Samas ma ei usu , et see faktoloogia praegusesse olukorda selgust juurde tooks . Ma ei usu , et selle olukorra faktoloogilised juured ulatuksid nii kaugele minevikku , kuigi nad võivad ulatuda küll minevikku , Moskva- , isegi Riia-perioodi , aga sellest omal ajal. Varahommikune seisund on kummaline , värske ja siiski natuke somnambuulne . Ja raadiost tuleb kella kuue ja seitsme vahel mõnikord imelikke asju . Näiteks täna hommikul rääkis Terje Soots – Vikerraadio tuntud hääl , kes natuke meenutab mulle isegi Prantsuse riigiraadiote meeldivaid intiimseid hääli – inimeste mõistatuslikust kadumisest . Ma tulin vannitoast välja , et seda juttu kuulata . Muidugi , ta oli seda ilmselt lugenud kuskilt ajakirjast ja nende andmete usaldatavus oli enam kui kaheldav . Toon need siin ära ainult sellepärast , et ma jäin seda juttu kuulama ja umbes kümme minutit olin ma täielikult veendunud , et just sarnase nähtusega ongi tegemist Liz Franzi ( ja ilmselt siis ka Umberto Riviera ) kadumise puhul . Just see asjaolu , et ma jäin neid hommikul kella kuue ja seitsme vahel Eesti riigiraadiost kuuldud lugusid uskuma , illustreerib minu arvates hästi mu psüühilist seisundit , ärevust ja ebastabiilsust , mille täiest ulatusest ma ilmselt keeldun endale aru andmast . Nimelt olevat maailmas registreeritud mitmeid juhtumeid , kus inimene kaob või inimesed kaovad äkki ja seletamatutel asjaoludel , et siis aasta või paari pärast samas kohas jälle välja ilmuda . Sealjuures pole nende inimeste arvates möödunud rohkem kui tund või paar ( kusjuures see , mitu tundi nad arvavad end olevat ära olnud , vastab aastate arvule , kui kaua nad on olnud kadunud ) . Nende inimestega pole nende eneste teada juhtunud mitte midagi erilist . Näiteks Inglismaal läks üks vanem daam koerakesega metsa jalutama ja jäigi kadunuks . Ta ilmus välja kahe aasta pärast ja väitis , et oli paar tundi metsas ekselnud , aga siis õnneks kodutee üles leidnud . India vetes aga oli <arv>. aastal väike India reisilaev Meritäht sattunud tormi ja andnud SOS-signaali : upume ! Kui piirkonnas viibivad laevad Meritähe arvatavale hukkumiskohale jõudsid , ei olnud seal laevast mingit märki ning India rannavalve ei leidnud pärast tormi vaibumist ka ühtegi uppunud reisijat ega meeskonnaliiget , samuti mitte laevavraki jäänuseid . Täpselt kuue aasta pärast , <arv>. aasta <arv>. juulil ( kuupäevas võin eksida ) püüdsid aga samas piirkonnas viibivad laevad kinni Meritähe raadiosignaali : SOS-kutsungi lõpp . Sealjuures polnud piirkonnas juba nädalaid vähimatki tormi olnud . Alarmeeritud rannavalve suureks imestuseks leidis ta Meritähe koos kogu mees- ja reisijaskonnaga ainult pisut tormist räsituna . Kapteni kinnitusel olevat nad möödunud kuus tundi tormiga võidelnud , aga viimaks oli ilm , jumalale tänu , rahulikuks jäänud ja ta oli lasknud appikutse lõpetada . Kõige usutavam teaduslik seletus taolistele kadumisjuhtumitele olevat aegruumi kollaps ajuti mõnedes punktides , mispeale seal asuvad objektid kaovad nagu musta auku . Huvitav , minu arust , on aga just see , et nad seejärel sealt jälle ja täiesti samastena välja ilmuvad . Võimalik , et selliseid kollapseid toimub väga väikestes ruumiosades alatihti , aga kuna nad ei too endaga kaasa inimeste , vaid näiteks ainult esemete , tolmu vms. kadumist , neid ei registreerita . Üldiselt ma siiski arvan , praegu , kui kell on juba pool kaheksa , et Liz Franz pole tegelikult üldse kadunud . Ta võib olla niihästi Itaalias , mis on küllalt suur maa ( <arv> milj. elanikku ) , minupärast kas või seal sinetavas Umbrias , kus talle ikka käia meeldis ( Umbertol on seal maavaldus , millele ta on istutanud pargi , see park on Umberto Riviera tõeline passioon ) ; või näiteks juhul , kui ilma Umbertota , siis minupärast kas või New Yorgis ( <arv> ? , <arv> ? milj. elanikku ) , mitte lihtsalt sellepärast , et New York on esimene suurlinn , mis mulle pähe turgatas ( millegipärast ma ei usu , et ta võiks olla Pariisis – <arv>,<arv> milj. intra muros , u. <arv> milj. kogu Īle-de-France'is – , Pariis on mulle selleks vist liiga kodune ja harilik , aga New Yorgis ma polegi käinud ) , vaid sellepärast , et New Yorgis on keegi , kelle juurde Liz Franz võis minna . Too fotograaf , too " poiss " Riia-päevilt , mis ta nimi nüüd oligi : Juri . Juri Katz . Tema juurde loodan ma Liz Franzi biograafiaga jõuda õige pea , sest ma tahan selle asja kuidagi lühidalt kokku võtta . Ma tunnen , et ma ei jõua , et detailsuse määr , mille ma alguses valisin , on veelgi liiga suur , kuigi ma oma arust ainult resümeerin . Kuigi , teisest küljest , kuhu mul kiiret on ? Korteri üürileping on tehtud aasta peale , tõsi , selle saab katkestada ainult ühekuulise etteütlemisega ( Pariisis oleks kolm kuud ) . Ma ei ole põllumees , keda kevad tagant kihutab . Eile panin jalgratta oma Opel Astra peale ( olen ikka Eestis autot pidanud , et " metsas " käia , Pariisis mul autot pole ; nimeliselt kuulub auto isale ja isa käes see ongi , kui ma Pariisis olen ) ja sõitsin kolmkümmend kilomeetrit Tartust lõuna poole Krüüdnerile . Maastik on seal künklik ja avar , rohkete järvedega , tunda on , et see oli kunagi vana Liivimaa üks jõukamaid , meeldivamaid paiku . Seal on tihedalt ilusaid , kuigi nüüdseks lagunenud mõisaansambleid . Valgjärve ümbruses on isegi enamik põlde üles haritud ja täis külvatud , pole sellist mahajäetuse tunnet nagu mitmel pool Eestis . Vihmasajud ( kuigi kohati polnud vist peaaegu üldse sadanud ) on nüüd ehk külvid ka kuivamisest päästnud . Soe ja niiske õhk oli eriti võimsalt mõjunud lindude ja kahepaiksete ( konnad ) hormonaalsüsteemile , pannes nad intensiivselt häälitsema . See olukord – et on soe ja võib ainult T-särgi väel jalgrattaga küngastest alla kihutada ja et igal pool on juba rohelust , õisi – tundus otsekohe normaalne ja harjumuspärane . Õhtul jalutasin veel linnas Toomel ja jõe kaldal , igal pool oli palju purjus üliõpilasi ja niisama noori . Üks oranži pluusiga ja eksleva pilguga noormees istus üksi jõe ääres pingil . Ilmselt homoseksuaal . Aga heitnud kiire pilgu tema välimusele , ei soovinud ma temaga tutvust teha . Minu meelest meenutas ta vägagi mind ennast kakskümmend aastat tagasi ja ilmselt ei ole ma veel küps kohtuma kahekümne aasta taguse endaga . Midagi sellest põlgusest , mis ma siis enda vastu tundsin , on veel alles . Rohkem huvitasid mind värsked ja sportlikud vene rahvusest noormehed ( miks mul ei ole olnud veel ühtegi vene rahvusest armukest , ometi on see Eesti teine ja kogu Vana-Liivimaa territooriumil esimene rahvusgrupp ? ) , aga kuna nad esinesid seal kaldapealsel enamasti kokkuhoidvate salkadena , nelja- kuni kümnekesi , siis puudus mul igasugune võimalus mõnele neist läheneda . Ausalt öeldes ei oskaks ma mõnele neist läheneda isegi siis , kui ta oleks üksi , ja isegi siis , kui ta oleks lähenemiseks valmis . Selles mõttes ei ole ma tollest kahekümne aasta tagusest endast kuigi palju targemaks saanud . Liz Franz õpetas mulle palju asju , aga mitte seda . Või jäi see õppetund pooleli . Isegi õhtu oli soe ja kuigi see oli esimene soe õhtu , tundus see täiesti harilik . Sellega , et on valge ja soe , harjub otsekohe , sellega , et on külm ja pime , ei harju mitte kunagi . <arv> Ükskord ma küsisin Liz Franzilt , ma ei mäleta , kus või millal , see oli kindlasti ühel nendest piinavatest õhtutest , mis me veetsime koos ja kus meil millestki rääkida polnud , kas Weitzenbergi tänava korteris või Pariisis minu juures , või Roomas , kui Umberto oli reisil , või hoopis kui me ise olime kuskil oma salajastest reisidest , mõnes võõras linnas , kus need õhtud millegipärast veel eriti piinavad olid – sest võõrasse linna minnes usud alateadlikult , et ka inimene , kellega sa sinna lähed , osutub seal hoopis teiseks inimeseks , aga ta on ikka sama , sama – , ma küsisin temalt rohkem jutu jätkuks , et kuidas ta laulma õppis . " Raadiost , " vastas ta kärmesti . Alalõpmata üksi kodus olles , kui ema ja vanaema olid kolhoosis tööl , pikad päevad , pimedani välja , olevat ta ikka raadiot kuulanud . Kui sealt tuli laule , hakkas ta neid kaasa laulma , ajaviiteks ja et üksi vähem hirm oleks . Need reipad nõukogude laulud olevat tal siiamaani hästi meeles ja kui ta neid kuskil kuulma juhtub , tulevat tal meelde nende maja lõhn ja nende koera Reksi süüdistavad silmad . Ta nimelt olevat Reksi tuppa meelitanud ja siis ukse kinni pannud , et koer ei saaks enam jooksu minna . Erilist seltsi polevat loomast olnud , aga julgem ikkagi . Reks polevat tahtnud temaga üksi kodus olla , Reks olevat ka kartnud ja oleks parema meelega küla peale lipanud kui väikese tüdrukuga ( nii Liz Franz enda kohta muidugi ei öelnud , tema oli alati olnud " mina " , Liz Franz ) toas raadiot kuulanud . Tol ajal olevat metsades olnud veel palju metsavendi ( " fréres de la forét " : combattants , résistants ) ja räägitud igasugu hirmulugusid metsavendade mõrtsukatöödest , eriti aga NKVD haarangutest . Neist räägiti ka raadios , kuid seal ei kõneldud verest , vaid kasutati ainult heroilisi eufemisme , räägiti " uutest edusammudest " , mida kolhoositalurahvas on saavutanud " võitluses banditismi ja kulakliku elemendi salasepitsuste vastu " , ja tegelikult oleks Liz Franz tahtnud koos haarangumeestega , püss käes , metsa minna ja punkri suu peal hüüda : " Kas saate välla ! " Aga ta oli " alles laps " ja see valmistas talle palju meelehärmi . Siis ta laulnudki raadiole kaasa , seni kuni aku tühjaks sai . See olevat kole piin olnud , see ootus , millal isa tuleb ja uue aku toob . Aga kunagi ei laulnud ta ema või vanaema kuuldes . Ükskord sattus vanaema ikkagi peale ja oli väga imestunud , sest tema teada polnud sellel lapsel üldse lauluhäält : kirikukoraale Eesti Luterliku Kiriku vanast lauluraamatust keeldus ta vanaemaga kaasa laulmast või tegi nii koledat häält , et vanaema pidi ta ise vakka sundima . Nende koraalide viisid olnud mõned päris ilusad , aga sõnad polevat talle sugugi meeldinud ja ei meeldivat siiamaani : mis sõnad need sellised on , üks soigumine ja venitamine ! Pärast oma lauluoskuse paljastumist olevat ta siiski mõnikord pidanud vanaemaga koos laulma , eriti kui tal midagi oli lootust saada ( näiteks et ta võetakse kuhugi kaasa ) . Nad olevat laulnud kahehäälselt , sest emal polevat tõepoolest olnud mingit lauluandi , aga isa olevat kodus käies laulnud küll , ja hoopis lõbusamaid laule kui vanaema . Selliseid , et " kui sa miinu täädi näed , siis ütle talle ... " Nende peale olevat küll vanaema viltu vaadanud , aga tal puudus ka igasugune võim sanktsioonide rakendamiseks , sest isa olevat tema torisemise peale ainult naernud . Isaga olevat " Eliisapett " ( isa kutsunud teda ikka nii , kuni lõpuni ) küll koos laulda üüranud ja olnud maru uhke , kui isa ükskord ütles : " Näeh , tuu laits ju laksuta kui üits ööpik ! Vii ta linna kuuli , tule tõisest viil uuperipriimadonna . " Primadonna oli järgmine sõna , mille ta lisaks " tiivale " hoolega meelde jättis , kuigi see kõlanud natuke kahtlaselt . Parem ikka diiva . Tõsi on ka ju see , märgin siinkohal juurde , et prima donna ei tähenda midagi muud kui lihtsalt " esimest naist " . Aga Liz Franzile ei meeldinud , kui tema kohta öeldi naine . Mitte kunagi ei tohtinud ma teda liigitada naiste kategooriasse . Diva aga on teadagi mis : jumalanna , ja Liz Franz eelistanuks veel , ma usun , ühte teist vastet : jumalatar . Autopsühhograafilise tõe huvides peaksin ma siin ära tooma ka ühe ebameeldiva , mulle hetkelist kõhedust tekitanud , kuigi tühise vahejuhtumi . Nagu ma juba kirjutasin , avaneb mu akendest päris hea vaade , praktiliselt üle terve Ülejõe ( Rive Gauche ) linnaosa . Õhtul värvuvad seal punakaks Annelinna paneelmaajade ( les HLM* ) korrapärased tahukad , mis moodustavad osa silmapiirist , justkui mingi looduslik roosa kriidikalju . Minu vastas pole ühtegi maja ega akent . Siia korterisse sisse vaadata saaks ainult kas juba mainitud maaliinide autobussijaama kõrval asuvast kõrghoonest , nn. Plaskust , kus on peamiselt büroopinnad , enamasti vakantsed turusituatsiooni mittearvestavate rendihindade tõttu , või ühest " rikastele " Ülejõele ehitatud kõrgest korterelamust , mis asub sümboolsel aadressil Fortuuna <arv> ja kus samuti osa kortereid seisvat siiamaani tühjalt . Ma siiski ei usu , et bürootöötajad või " rikaste " kodus igavlevad naised ( kui selliseid peaks olema ) veedavad oma aega minu järel spioneerimisega ( ja neil poleks siin tõesti midagi näha ) , samuti pole ma kindel , kas isegi binokliga vaadates midagi näeks . Mina näen sealtpoolt küll ainult aknaklaaside vastupeegeldust . See oli muide ka üks põhjus , miks ma selle korteri kohe ära võtsin : mulle ei meeldi , kui keegi üle tänava või hoovi oma aknast minu aknasse vaatab . Pariisis ma olen sellega harjunud , kuigi sealgi näen mina oma katusekambrist rohkem teiste , alumiste , kui nemad minu korterisse . Ja Pariis on teine asi ka . Ma ei tunne neist inimestest , kelle elu ma olen juba aastaid ilma erilise huvita jälginud – nagu nemad minugi elu – , mitte kedagi ega hakka tundma ka . Nemad on seal ja mina olen seal , aga meil pole isegi nii palju pistmist kui kahel pool jõge kasvavatel puudel , kes muuseas võivad vahetada näiteks õietolmu , seega geneetilist materjali . Mina ei hakka päris kindlasti mitte kunagi vahetama ühegagi neist üleõue üürnikest oma geneetilist materjali ( vahetamisest inimeste puhul ei saagi rääkida , põhimõtteliselt ma saaksin seda vaid anda ) ega muud elulise tähtsusega informatsiooni . Eestis on aga kõik liiga isiklik või võib iga hetk selleks saada , sellepärast on hea , kui su korterisse ei nähta . Peale avara , nende soojade päevadega intensiivselt lehtiva panoraami ja kahe kaubamaja inetute seinte ( tuleb tunnistada , et iseseisvusajal on arhitektuuris välja arendatud uus inetus , mis vahetab välja vana , nõukogude inetuse ) näen ma all ka jupikest tänavat . See on jalakäijate tänav ja Tartu kõige käidavam . Niisiis , kui ma istun aknal , siseneb mu vaatevälja ja kaob sealt taas mõne sekundi pärast pidevalt uusi jalakäijaid . Huvitav on see , et igaühe kohta neist jõuab midagi mõelda . Meie meeled on ülimalt teritunud eristamaks pisimaidki iseärasusi oma liigikaaslaste välimuses ja käitumises . Mõne ( mõistusliku , reflektsioonivõimelise ) võõrliigi esindaja näeks neid möödujaid kindlasti praktiliselt identsetena , nagu meie näeme lehmi karjamaal või mesilasi õitel . Sest isegi " võõrrassi " esindajad , mustad , aasialased ja isegi " araablased " tundusid mulle Pariisis esialgu äravahetamiseni sarnased . Igatahes " araablasi " olen ma küll õppinud ülipeenelt eristama , sest alateadlikult ja süstemaatiliselt ma aina vaatlen ja eritlen nende populatsiooni , olgu metroos või tänaval , lootuses ikka leida nende erinevaks saanud nägude seast ühte , kes ei sarnane ühegi teisega : Amidi nägu . Aga ma tean , et ma ei näe teda enam kunagi . Ma lihtsalt tean , kuigi see teadmine ei põhine mitte millelgi . Üldiselt ma ei tea , mis on intuitsioon . Minul küll pole mingit intuitsiooni . Ja kuigi ma tean , et ma Amidi enam eluski ei näe , uurin ma Pariisis tänaval mööduvaid araablasi instinktiivse teravdatud tähelepanuga . Seevastu Liz Franzi ma ükspäev siin aknal kõõludes " nägin " , koguni sedavõrd reaalselt , et põrkusin aknast eemale . See naine ei vaadanud üles ja muidugi ma sain kohe järgmisel hetkel aru , et see ei olnud Liz Franz , isegi mitte eriti sarnane , mis puutub välimusse . Aga hoiakus oli korraks olnud midagi väga sarnast . Ta liikus selle kummalise tempoga , mis pole ei kiirustamine ega lonkimine , väga autonoomse tempoga , mis kohe eraldub möödujate hulgast ( kellest osa kiirustab , osa longib ) , samuti selle kehahoiakuga , mis on korraga uje , isegi kõhklev , samas väga sirge , ma ütleksin koguni : majesteetlik . Ta astub , nagu aina imestades , aga mida m i n a teen s i i n , kuidas ma üldse siia sain ? Kohe , nurga taga , peab olema väljapääs ! Rüht on sealjuures kummaliselt jäik , kuigi pea nagu oleks kergelt langetatud . Sellist hoiakut olen ma näinud veel ühel naisel , piltide peal ja samuti dokumentaalfilmis , mis veelgi mu muljet tugevdas : see naine on ( muidugi : oli ) legendaarne kreeka päritolu ooperitäht Maria Callas , eriti sellel pildil , kus ta kehastab druiidi preestritari Normat . Peale selle hetkelise eksituse on Liz Franz mulle viimastel päevadel " ilmunud " aga veel kahe vana naise näol . Kummalgi juhul oli muidugi tegemist puhtalt ratsionaalse mõttemänguga : ma nimelt arutlesin nende naistega rääkides omaette , et põhimõtteliselt võiks Liz Franz olla ka see naine , sellise saatusega ja selleks saanud . Nad mõlemad olid umbes temavanused ja peale selle oli neis , ma usun , midagi veel , mis minus taolise mõtteuiu ( divagation ) esile kutsus . Esimest nägin umbes kaks nädalat tagasi Tallinna kesklinnas kohvikus Pegasus . See kohvik kuulub hoonekompleksi ( immeuble ) , mis <arv>ndatel aastatel ehitati nõukogude võimu poolt eesti kirjanike majutamiseks ja mida kutsutaksegi Kirjanike Majaks . Maja asub Tallinna ühel kõige prestiižikamal , Harju tänaval , keset keskaegseid kvartaleid , vaatega endisele saksa kirkule ( St. Nicolas ) ja ehitati nõukogude pommilennukite poolt <arv>. aasta märtsis tekitatud tühiku kohale . Ei saa öelda , et see varast <arv>ndate esteetikat kehastav ehitis vanalinna hoonestusega harmoneeruks , aga kõik on temaga jõudnud ära harjuda . Nõukogude perioodil oli kirjandus , nagu muugi kunstiline tegevus , riikliku kontrolli ning hoolduse all . See , kes kord kultuurilisse nomenklatuuri pääses , võis edaspidi arvestada teatud privileegidega . Nii on ka Kirjanike Majas avarad korterid , mis ei sarnane sugugi tol ajal elamuehitusse juurdunud seeria-HLM-ide ( Nõukogude Liidu tollase juhi järgi nimetatud " hruštšovkadeks " ) korteritele . Maja all oli raamatupood Lugemisvara ( Les Trésors de la lécture ) , millest nüüdne Kirjanike Liit on poole rentinud kingapoele , pidades raamatukaubandust ilmselt liiga vähetasuvaks äriks ; hoone ühe nurga hõlmasid Kirjanike Liidu administratsiooni ruumid ning ametliku kirjandusajakirja Looming ( La Création ) toimetus ( see kõik on nüüdki vanaviisi ) , teises nurgas aga oli tohutute akendega , lausa klaasseintega ( baies vitrées ) kohvik , mis ulatus läbi kolme korruse . Need klaasseinad , ümber betoonposti keerduv trepp ja posti otsas kõrguv abstraktne alumiiniumskulptuur olid kõik midagi enneolematut ja esindasid Tallinnas esmakordselt uue aja esteetikat . Pegasusest sai <arv>ndatel ülimalt šikk ( chic ) koht , kus nii kultuurinomenklatuuri kuulujad kui ka sinna pürgijad ( aga samuti mitmesugused nn. " alternatiivid " ) ennast näidata ihaldasid . Ka Liz Franzi karjäär , olgu ette rutates öeldud , algas teatud mõttes sealt . Kuid mina ei läinud tol kahe nädala tagusel lõunal Pegasusse mingit kadunud aega otsima . Vana hõng on sealt täiesti kadunud . <arv>ndatel ja eriti <arv>ndatel langes too kohvik nimelt täielikku vanamoodsusesse ( désuétude ) , muutus tolmuseks ja provintslikuks urkaks , kus veel vaid igasugu " endised " tähed ( peamiselt küll endised wannabe'd ) kurku loputamas ja omavahel ning teiste külastajatega tüli norimas käisid . Tol ajajärgul nimelt tulid moodi hoopis pimedad keldribaarid ja Pegasus ei saanud oma klaasseinu kuidagi nii hästi kardinatega kinni katta ( kuigi seda üritati ) , et vajalikku " õdususe " muljet tekitada . Too désuétude jõudis lõpuks selleni , et kohvik oli mitu aastat lihtsalt suletud ja inimestel läks isegi meelest ära , et seal kunagi midagi oli . Nüüd on Kirjanike Liit sellegi pinna rendile andnud ja Eesti üks tuntumaid kodumaiseid investoreid , kes üleminekuajal asutas koos paari sõbraga Hansapanga , millest nüüd on saanud kogu Liivimaa ja üldse Balti riikide suurim finantsasutus ( kuulub küll juba mõnda aega peamiselt ühele Rootsi pangale ) – too finantsgeenius Rain Lõhmus asutas sinna uue trendika restorani . Sisekujundus esindab seal nüüd suurlinlikku külma uusminimalismi , toiduhinnad on küllaltki soolased ja Pegasusest ( nimi on ikka sama ) on saanud pigem uue koorekihi ( les nouveau riches ) šikk kohtumispaik . Kultuuriinimesed vist peaaegu boikoteerivad seda paika , ma ei tea , igatahes on seal suhteliselt vähe võimalust kokku sattuda mõne kunstitegelasega , kes võib mu ära tunda , nii et seal on üsna turvaline istuda . Teiseks on seal tõesti head kohapeal käsitsi valmistatud pastad , mille eest ma mõnel harval päeval olen nõus maksma ka <arv> Eesti krooni , arvestades , et selle tasemega pasta maksab nii Pariisis kui ka Roomas vähemalt kaks korda nii palju . Tallinnas kohtab vahel kummalisi luksuse-kõrvalekaldeid ( abérrations ) muidu üldiselt kallist ja halvast toidust , mida restoranid pakuvad . Ma olin just kõrvalasuvast raamatupoest ostnud juba mainitud Wastse Testamendi , vastilmunud faksiimileväljaande <arv>. aastal Riias trükitud lõunaeestikeelsest Uuest Testamendist , mis oli esimene eesti keeles trükitud tõeline raamat ( mitte raamatuke , nagu katekismused , aabitsad , kalendrid ) ning jäi pikaks ajaks ka peaaegu ainukeseks , sest vahele tuli Põhjasõda ning eestikeelne täispiibel , seekord juba põhjaeestikeelne , ilmus alles <arv> aastat hiljem . Tartus käies olin just mõelnud , et tahaks seda Wastset Testamenti lugeda , sest lõppude lõpuks , muuseas , on see kirjutatud Liz Franzi kodukeeles ja tema väitel oli too <arv>. aasta väljaanne neil kodus olnud , kuid hiljem kaotsi läinud . Sellest olevat ta lugema õppinud , sest selle tüpograafiline kujundus ( suured punased keeruliste kaunistustega majusklid peatükkide alguses ) oli talle meelepärane . Teised raamatud olevat selle kõrval paistnud vaesed ja hallid . Mul oli niisiis see Wastse Testamendi faksiimile kaenlas , kui ma kohvikusse astusin . Mul on seal harjumuspärane koht , kuigi olen seal käinud vaid mõned korrad . Aga võõrsil elamine on mind õpetanud kiiresti harjumusi kujundama , need muudavad elu turvalisemaks . Nii ma tüürisin nüüdki sinnapoole , kuigi nägin kohe , et kõrvallauas istuv naisterahvas võib kergesti mind kõnetada . Miski tabamatu reetis , et tegemist on sellise naisega , kes pole just otseselt vaimuhaige , aga keda välditakse . Ja mida rohkem välditakse , seda rohkem ta tahaks kontakteeruda , ja mida rohkem ta tahaks , seda rohkem välditakse jne. Vähemalt oli tal kalduvusi muutuda selliseks naiseks . Ta oli korralikult riides ja tal oli ees klaas valget veini , mis maksab seal kenakese summa ( oma <arv>-<arv> eurot ) . Ta hüüataski kohe : " Oi kui kena raamat ! Kas teie olete autor ? " Ma vastasin , et ei ole ja et sellel raamatul on mitu autorit , osa neist tõenäoliselt fiktiivsed . Olen tähele pannud , et sellise naisega on parem vestelda , kui katsuda teda ignoreerida . Sest tegelikult pole ta üldse nii hull ja võib isegi midagi huvitavat jutustada . Pealegi võtab normaalne inimlik toon neil kohe natuke tuure maha . Siis tahtis ta raamatut näha , siis osutas ajalehele Postimees , mille ma seinalt võtsin ( et siiski sellest naisest natuke distantseeruda ) , ja nimelt ühele artiklile , milles oli juttu rahvusooperis Estonia vallandunud konfliktist juhtkonna , peadirigendi ja kollektiivi vahel . See ei huvita mind sugugi , tegemist on mingi tänapäeva kultuurinomenklatuurile nii iseloomuliku raha- ja karjäärivastuoluga , milliseid ( prantsuse omi ) jõuab tihtipeale ka prantsuse lehtedesse . Seal on panused küll suuremad , kuid lugesin siiski mõningase uskumatusega , et Eesti rahvusooperi peadirigent teenib <arv> <arv> krooni ( üle <arv> € ) kuus , mis teeb oma <arv> Eesti keskmist palka . Kuid naist , kes tutvustas end mingi veidra nimega , umbes nagu Isidora või Noreida , huvitas see konflikt vägagi lähedalt . Ta nimelt olevat koreograaf ja esitavat teatrile juba aastaid lavastusprojekte , mis aga selle " maffia " poolt süstemaatiliselt tagasi lükatavat . Ta oli pärit , selgus , Moskvast , tulnud Tallinna juba vist <arv>ndate lõpus ( oletan ) , noore tantsijana ja teinud siin karjääri . Tema eesti keele aktsent oli pigem näitlejanna , aktrissi aktsent kui vene . Kuid ilmselt ei olnud " ringkonnad " seda pisut ekstsentrilist daami siiski päris omaks võtnud . Veel osutas ta ajalehe sabas olevale päevahoroskoobile ( Eestis avaldavad neid ka " tõsised " päevalehed ) , pannes oma tumepunaseks lakitud küüne Neitsi kohale . " Mina olen see , " ütles ta , mainimata muidugi sõna " neitsi " , ja ma pean ütlema , et ma tundsin teatud ebamugavustunnet , et mina ka . Ma muidugi ei öelnud talle : " Aga mina samuti ! " Päevahoroskoop nimelt kuulutas Neitsitele " peatset hüpet karjääriredelil " ja tollel Isidora või Noreida Jevgenjevnal ( ta ütles eestipäraselt : " Jevgeni tütar " ) oli lootus , et kui " see maffia " seal eesotsas välja vahetatakse , saab ka tema lõpuks oma lavastuste kallale asuda . Minul aga tuli temaga seal vesteldes äkki mõte , et tegelikult peab ta olema umbes Liz Franzi vanune ( olemata kaugeltki nii hästi säilinud ) ja mingis mõttes on nende saatused olnud paralleelsed . Aga vastassuunalised . Too tantsijatar-koreograaf oli tulnud Moskvast Tallinna , liikunud seega keskusest provintsi , ja pidi selle noorusrumaluse eest nüüd kallist hinda maksma . Liz Franz aga järgis oma elus alati täpselt ja ainult tõusu loogikat , liikudes aina suuremate ja võimsamate tõmbekeskuste poole . Tõsi on , et oma hinna on pidanud selle tõusu eest maksma temagi . Aga igal juhul pole temast saanud sellist pealetükkivat " vanemat daami " , keda tema vanad tuttavadki vaid suure jõupingutusega taluvad . Kui ta ongi hull – ja vahel mulle tundus , et on , neil kordadel haaras mind hirm : ma olen hullu võimuses ! – , siis on tema hullus avalikkuse eest hästi varjatud . Teist " Liz Franzi " nägin oma üleeilsel jalgrattamatkal Krüüdneri ja Valgjärve kandis . Olin rattaga Valgjärve nõlvast alla veerenud , ujumis- ja paadisilla otsani , ratta sillale pikali pannud ja ise samuti pikali heitnud , päikese kätte . Järvel oli paar sõudjat , nende aerude solpsatused kaugenesid , samuti jutuhääled . Mul tuli juba peaaegu tukastus peale , kui kellegi sammud panid silla kõikuma . Oli kuulda ka küünte krabinat , millest eeldasin , et tulija on koeraga . Ajasin ennast istukile ja nägin , et tulija oligi daam koerakesega . See tähendab , koerake oli küll tõeline koerake , väike vagura olemisega taks . Daam aga traditsioonilisele daamikujutlusele päriselt ei vastanud . Tal olid jalas vanad pleekinud sinised dressipüksid , seljas ülestikku mitu kampsunit , kõige peal sinine ja samuti pleekinud dressipluus . Peas oli tal suur roosa supitirinakujuline heegeldatud müts . Kokkuvõttes jättis ta siiski puhta ja isegi väärika mulje . Käes oli tal spinninguridvast tehtud õng ja must kandekott , ilmselt kalade jaoks . Tervitasin teda ja küsisin midagi selles laadis , et kas on lootust , et täna võtab . Ta polnud pealetükkiv , kuid oli vägagi nõus vestlust arendama . Arvatavasti elab ta oma koerakesega kahekesi , nende vahel paistis olevat väga tihe side , koerake hoidis tema ligi , ei teinud minust väljagi . " Mis ta siin võta' või ... tulli' niisama , et pruuvi ... " Umbes nii ta ütles , ega ma seda Võru murret täpselt markeerida oska . See ei ole eriti sarnane sellele keelele ( kui ta seda kunagi oli ) , millega olen tutvunud Wastse Testamendi vahendusel . Kuid üritasin siiski rakendada oma vastomandatud oskusi ning vestelda prouaga tema emakeeles . Mulle meeldib igal pool vähemalt püüda rääkida kohalikku keelt ( näiteks Itaalias itaalia keelt , mida ma oskan sama vähe kui lõunaeesti keelt ) , sest mulle tundub kuidagi imelik rääkida keeles , mis pole omane kummalegi vestluspartnerile . See on siis nagu mingi esperantistide kokkutulek , kuidagi hästi võlts ja jäik . Kõige piinarikkam on veel pealt kuulata , kui mõni eestlane kohviku kõrvallauas rootslaste või sakslastega inglise keelt räägib . See jutt on alati nii innukas , vali ja sisutühi . Inglise keeles , ma usun , räägitakse maailmas kõige rohkem totrusi , markeeritakse kommunikatsiooni , mida ei toimu . Niisiis ma ütlesin on asemel om ( mitm . omma' või ommava ) ja üritasin isegi markeerida seda ülakomaga tähistatavat sulghäälikut ( nagu h ) sõnade lõpus . Naine , kes alguses oli rääkinud pooleldi kirjakeeles ( markeerides ilmselt omakorda vastu tulles minu idioomi ) läks igatahes kohe üle oma murdele , mis oli mulle täiesti arusaadav ( Eesti kagunurgas kõneldakse juba nii erinevat keelt , et see on ilma eritreeninguta põhjaeestlasele arusaamatu ) . Selgus , et ta käib ikka kalal , saab särgi ja ahvenaid , neid väikesi , panni peale . Aga on saanud ka suure haugi , õngega , spinningut tal polevat . Samuti ükskord nelikümmend kiiska , kõik ühest kohast . Keegi polevat uskunud , et seal järves kiisku on . Omal ajal olnud ta Kalaspordiklubi liige ja osalenud iga aasta " kalavõistlustel " – aga nüüd polevat enam kalavõistlusi ega midagi . Korra tal isegi näkkis meie jutuajamise käigus : " Eks see särg , särg jah , näe sõi ussi är' . Aga mul om iks mitu ääd ussi üten . " Vaadates , kuidas ta kärme , peaaegu nähtamatu liigutusega uue ussi konksu otsas ajas , mõtlesin endamisi , et ka see naine , kuigi näeb välja juba tõelise külaeidena , pole ilmselt Liz Franzist palju vanem . Kui Liz Franz oleks jäänud sinna , kust ta pärit oli , nagu see naine , kas ta siis oleks ka käinud " kalavõistlustel " , elanud oma vanas majas koos taksikoeraga ja sama osavalt uue ussi konksu otsa ajanud ? Mingi autonoomsus , teiste arvamustest mittehoolimine selles järveäärses naises , keda küla peal kahtlemata peetakse natuke imelikuks , igatahes meenutas mulle Liz Franzi . Ja mulle tuli meelde , et Liz Franz rääkis , et lapsena armastanud ta ikka jõe ääres " ussi leotada " , toonud kalugi koju . Kalapüüki õppis ta muidugi isalt . Imelik , mõtlesin eile , et sellised päevad aastas üldse olemas on . Oli väga soe . Toomingad on hakanud õitsema . Keiserliku Dorpati Ülikooli <arv>. juubeli puhul ( avati Aleksander I ukaasiga <arv>. aasta <arv>. mail ) plagisesid peahoone ees mitme riigi lipud . Tuul oli ka soe . Diplomaatilise korpuse autojuhid seisid oma läikivate mustade autode juures ja ajasid omavahel juttu , kaks ilusat kelneripoissi , üks must , teine valgeks blondeeritud , igavlesid sammaste vahel , oodates ilmselt piduliku vastuvõtu algust . Või oli see juba läbi . Tänaval jalutas vastu välismaiseid aukandjaid , daamide rohket ja jämedat kulda ei varjanud ükski mantel , härradel olid pintsakuhõlmad eest lahti . Kõike seda nägin silmanurgast , jalgrattasadulast , tegin peahoone eest vaid auringi , siis veeresin üle jalakäijate silla , väntasin vasakkalda mäest üles . Tartu on meeldivalt väike , ainult jala käies tundub ta päris suurena . Jalgrattaga oled kohe linnast väljas ja kohe algavad põllud . Kõik on juba roheline . Luunja mõisa viiva tee äärde istutatud paplid eritasid tugevalõhnalisi eeterlikke õlisid . Üldse kõik lõhnas . Sellel maal siin koondub kogu kevad paari sellisesse sooja päeva . Siis läheb kõik lahti . Prantsusmaal on see protsess venitatud mitme nädala , kuu peale . Seal on kevad normaalne , sujuv protsess . Prantsusmaal on kõik normaalne ja sellepärast ma armastan Prantsusmaad . Liivimaal on kõik ebanormaalne , ja eriti see surve alt ühe korraga välja purskav kevad , ja sellepärast ma armastan Liivimaad . Luunja sillast allavoolu pole Emajõel enam ühtegi silda . Asustus on seal hõre , deltas , kus jõgi suubub suurde Peipsi järve , laiuvad ulatuslikud sood . Sügiseti sõidetakse sinna massiliselt , paatide ja laevadega , jõhvikaid varuma . Jõhvikat kutsutakse kujundlikult põhjamaade viinamarjaks . Need on üsna väikesed ja väga hapud soomarjad , kuid tegelikult on nende suhkrusisaldus tõepoolest meie marjade seas kõrgeim , jäädes viinamarjadele siiski mitmekordselt alla . Suvi on lühike ja suhteliselt jahe , glükoos ei jõua marjadesse koguneda . Eile oli jõe ääres näha vaid kalamehi . Keskajal olid Liivimaa jõed kuulsad oma kalarikkuse poolest , nüüd on reostus , sängide süvendamine ja röövpüük ( võrkudega , dünamiidiga , elektriga ) teinud oma töö , aga tühjade kätega siiski ei jääda , kilekott ühe kalamehe jalgade juures liigutas . Mind huvitas , kas Kavastu parv on veel alles . See on ajalooline üleveokoht , enne suudmesoode algust . Parv oli kohal , aga kedagi polnud näha . Arutasin endamisi , kuidas see töötab : kas jõe põhjas on mingi tross , mis teda veab ? Hakkasin juba ära minema , kui paadikuuride tagant tuli välja mees pika madalajalgse koeraga . Koer oli inimestega harjunud , ei hakanud haukuma . Üldiselt on Liivimaal viimasel ajal natuke ohtlik jalgrattaga sõita , majade juurde on siginenud hiigelsuured kurjad koerad . Varem olid rohkem väikesed nähvitsad . Inimesed kardavad röövkallaletunge . Inimesi on maale üldse väga hõredalt järele jäänud , enamasti ei näe kedagi . Koerad on tavaliselt küll ketis või aedikus , aga mõni võib ka lahti pääseda . Mees küsis , kas ma tahan üle saada . Vastasin , et oleksin tahtnud küll . See on viisakusvormel . Mees ütles : lähme siis . Ma arvasin , et ta paneb parve käima , aga tema istus väikesesse aerupaati , mis seal kaldas seisis . Jalgratas mahtus parajasti meie vahele . Jõgi pole seal kuigi lai , ülevedu kestis ehk minuti . Jõudsin tema käest küsida , kuidas parv töötab . Jõe põhjas pidi olema kett , mis veab . Parv on autode jaoks . Ülevedajal oli kollakaspruuniks põlenud kortsuline nägu , mis tundus siiski üsna noor , helesinised silmad . Küsisin , kas ma võin temast pilti teha , ja ta ütles , et temal pole selle vastu midagi ja isegi , tundus mulle , punastas oma päevituse all . Küsisin veel , üsna tobedalt , kas ta on ammu ülevedaja . Ta vastas lihtsalt , et jah , ammu . Tal oli meeldiv naeratus . Kas see on nii , et inimese töö muudab tema isiksust , psüühilist tüüpi ? Et kui su tööks on teisi üle jõe aidata , siis sa muutudki " aitajaks " . Kui su tööks on valvata , et vangid kongist ära ei põgeneks , siis sa muutudki valvajaks ? Või hoopis vangiks ? Et ülevedaja näol peegeldub see rahulolu , mida tunnevad inimesed , keda ta üle viib . Maanteed mööda ja Luunja silla kaudu tuleks kakskümmend kilomeetrit ringi . Või on nii , et vastavat tüüpi inimesest saab vastava ameti pidaja ? Liz Franzist sai diiva . Minust ei saanud midagi . Tõstsin ratta kaldale , hüppasin ise järele , ülevedaja lükkas juba paadi kaldast lahti , kui tagasi vaatasin ja ehmunult küsisin , aga mis ma üleveo eest võlgnen . Ülevedaja naeratas oma imelikku laia , aga häbelikku naeratust : auto ülevedu on kakskümmend viis krooni , inimene on niisama . Õhtupoole nägin põldude kohal suuri haneparvi , ilmselt laukhaned . Nende pesitsusala asub veel kaugemal põhjas , tundrates , Liivimaa põllud on nende traditsiooniline toitumispaik rändepeatustel . Ilmselt ei ole seal , põhjas , veel kevad käes . See tundub uskumatu . Inimese empaatiavõime on väga piiratud . Kui ümberringi on soe ja mahe , rohi haljendab , siis tundub praktiliselt võimatu , et kuskil võib olla veel külm ja kõle , lumigi maas . Ma saan aru , mida Liz Franz mõtles , kui ta Roomast Tallinna jõudes alati üllatunud oli , " milline siin on " . Et on külm . Või et on valged ööd . Ma arvan , ta oli üle keskmise kohanemisvõimeline inimene ja kohanemisvõime on vist tugevuse sünonüüm . Jäik hoiab kinni ja murdub . Liz Franz oli seal , kus ta oli , ja kui aeg täis sai , läks edasi . Tema kooliajast Tänassilma <arv>-klassilises koolis , mida minu teada nimetati siis " mittetäielikuks keskkooliks " , ei tea ma praktiliselt midagi . Ta on sellest rääkinud vaid seda , et kool oli talle suur pettumus . Lapsed olevat olnud erakordselt inetud , rumalad ja kurjad . Paljud ei osanud veel lugedagi . Ta polevat tahtnud muud , kui et kool juba ükskord läbi saaks , sest ta sai väga hästi aru , et ilma seda astet läbi tegemata ei saa ta järgmisele tõusta . Tollal oli see praktiliselt välistatud . Kui ta kooli läks ( arvatavalt <arv>. aastal ) , oli Stalin küll juba surnud , aga elu maal veel endiselt väga vilets . Kolhoositalurahva sunnismaisus lõppes varsti , neile hakati jagama passe , aga noortele oli maalt ärapääsemiseks praktiliselt ainuke tee kool , eriti kutsekoolid , kus kasvatati tööliskaadrit intensiivse industrialiseerimise tarvis ja kus õppijaid riigi poolt üleval peeti . Industrialiseerimiseks siiski ei piisanud maalt linna suunduvast rändevoost , seda enam , et maaelanikkond oli sõjas ja deportatsioonides tublisti kahanenud . Uute tehaste tööjõuga varustamiseks hakati Liivimaale tööjõudu tooma ka teistest Nõukogude Liidu osadest , mille tulemusel kujuneski see praegune " elanikkonna etniline koosseis " . Aga Viljandi rajooni Tänassilma külanõukogu territooriumil oli venelane veel suur haruldus . Liz Franz ei osanud algkoolist tulles praktiliselt ühtegi võõrkeelt , kui mitte lugeda võõrkeeleks seda eesti kirjakeelt , mille ta kaunis korralikult oli omandanud , kuid mida ta siiski , nagu hiljem näeme , veel päris hästi ei osanud eristada oma kodukeelest , või õigemini , ei osanud kasutada kumbagi keelt sobivas situatsioonis . Kuid kooli , laste hulka sattudes sai ta ilmselt aru , et võimuvahekorrad on julmad . Sa kas valitsed või lased ennast valitseda . Isegi alandada . Lastest tuli meil juttu ükskord selle peale , et Liz Franz uuris minult ettevaatlikult , mida ma lastest arvan . Ma ei saanud tookord aru , mida ta silmas pidas . Ta ütles , et tema meelest on väikesed lapsed alati hirmsad olnud . Kui külatädid üritasid talle mõnda imikut sülle sokutada , et võta hoia , vaata kui armas ta on , pannud ta käed selja taha ja teinud nii kurja näo , et tädid jätnud plaani katki . Õdesid ega vendi Liz Franzil ei olnud . Oma esimesest mehest läinud ta lahku sellepärast , et see hakanud temalt last tahtma . Võimalik , et ka teisest . Tema meelest oli see võigas . Ometi sai ta lõpuks ikka endale lapse , ja veel üsna suure . Minu . Veel on mul Liz Franzi koolipäevilt teada üks lugu , mille ta mulle kord jutustas , ilma et ma jälle oleksin aru saanud , milleks . Nad tulnud ikka ühe poisiga koos koolist koju , seda maad oli ma ei tea kui palju , vist mitu kilomeetrit . Tee läks mööda heinamaid ja luhaservi , sügisel seisid seal suured heinakuhjad , loomade talvine toit ( Liivimaal pandi vanasti hein tihti suurtesse kuhjadesse , mis ehitati nii , et nende koonusekujuline tipp toimis ühtlasi heintest katusena , vesi voolas kuhja pinda mööda alla ; talvel , kui maa ja veed külmusid ning lumi maha tuli , veeti kuhjad regedega ära ) . Liz Franz öelnud ükskord sellele poisile : pane see heinakuhi põlema . Teda oli ainult huvitanud , kas teine teeb , mis tema ütleb , kas palja ütlemisega saab inimese käima panna . Poiss oligi pannud heinakuhja põlema . Sellest tuli muidugi suur pahandus , küllap oli tegemist kolhoosi ühisvaraga , mille hävitamise eest olid ette nähtud karmid karistused ( aga õnneks , nagu öeldud , oli Stalin juba surnud ) , korraldati uurimine , poiss tunnistas üles ja nuttis : " Aga Liisu käskis teha ! " See loomulikult ei lugenud midagi . " Kas sa siis teed kõike , mis Liisu käsib ? " küsisid , ma kujutan ette , õpetajad . Liz Franz ei olevat salanud ka , aga ilmselt ei usutud , et ta võis sellist asja käskida . Ma ei tea , mis karistus sellele poisile määrati . Ma ei tea ka seda , kui vana Liz Franz täpselt oli , kui ta kodust lahkus . Võimalik , et vahepeal oli seitsmeklassiline kool tehtud kaheksaklassiliseks ( umbes tol ajajärgul see toimus ) ja nii veetis ta seal kaheksa aastat . Veel tuleb mulle meelde , et ühe talve oli ta kopsupõletikuga Viljandi haiglas . Ta olevat olnud juba surmasuus , aga siis otsustanud , et ta ei sure . Kopsud on tal vist sestsaadik siiski nõrgad ja tema hääl ei ole kunagi olnud väga kandev . Samuti esinenud tal praktiliselt iga talv keskkõrvapõletik . On psühholoogiateooria , mis väidab , et lastehaigused on lapse teatud viis maailma ( sh. surma ) avastamiseks . Ja et teisest küljest kõnelevad need tema peamistest raskustest . Kas Liz Franzi kõrvapõletikud kõnelevad sellest , et ta ei tahtnud ega taha kuulata ? Või kuulda . Tõsi on ka see , et ülearune kuulamine mõjub elus pärssivalt . Näiteks mina kuulasin ikka , mida vanaema ütles . Kuna ta kordas pidevalt , et ma olen hea laps , siis ma olingi hea laps , kuigi ma tegelikult ei olnud sugugi nii hea laps . Hiljem kuulasin ma kõike , mida Liz Franz ütles . Ja jätsin meelde . Mul on olemas küllalt ulatuslik dokumentaalne materjal süüdistuskokkuvõtte koostamiseks . Või kaitsekõne koostamiseks . Igatahes , kõik põhineb faktidel , ma kirjutan siin ainult sellest , mida ma kindlasti mäletan , mida ma kindlasti olen kuulnud ja näinud . Ma pean üleliigseks oletust , et miski sellest võis olla hallutsinatsioon , miski mu enesesisendus jne. Pole kuidagi võimalik ka tõestada , et elu on üleni illusioon , samuti nagu pole võimalik tõestada vastupidist , sest paratamatult oleme me ise selle illusiooni või reaalsuse osalised , kõrvalthindamine pole võimalik ja tegelikult pole ka kohtupidamine võimalik . Kuid kohtupidamine on osa ühiskonda stabiliseerivast vaatemängust , rituaalist . Ka Liz Franz oli osa vaatemängust , või siis " kuuldemängust " , vähemalt minu jaoks , kes ma tutvusin temaga raadio kaudu . Ja ajuti mitte sugugi tähtsusetu osa . Nüüd on keskpäev . All tänaval on laat . Selle nimi on kevadlaat ; ma ei tea , mida seal müüakse , mingid letid on . Aga kindlasti müüakse " Jeesust " . Seda ma kuulen . Müra paistab olevat selle korteri peamine puudus . Aknad on ka vanad ja ei käi hästi kinni . Nad laulavad : " Jeesus ee-lab ! Jeesus ee-lab ! " Väga labasel viisil . Sellel viisil võiks laulda ükskõik mida : mii-ne koo-ju ! Või : sõida põõ-rgu ! Ma pean ütlema , et Liz Franz ei kasutanud kunagi nii labaseid meloodiaid . Igatahes mitte nii reipaid . Muide , kui nad ei laulaks minu akna all , oleksin ma palju tolerantsem . Nemadki peavad oma kaupa müüma , kus nad pääsevad , keegi ei pääse . Turujõudude käest . Jeesus on tänapäeval maailmas märksa vähem levinud kaubamärk kui näiteks Coca-Cola , mis on hästi tuntud ka nn. mittekristlikes maades . Nagu Coca-Cola , Nike ( mille tossud ma ükspäev ostsin , päris ilusad ; ja kallid ) , Marlboro jt. rahvusvahelised brändid , peavad ka brändi Jeesus maaletoojad ( sellel on veel hulk allbrände , mille korraga tarbimine on , või vähemalt oli vanasti välistatud ; küllap see olukord muutub : tootekujundus olgu lihtne , kõigile arusaadav , võimalikult universaalne ) võitlema kõigepealt noore tarbijagrupi eest . Nemad on tulevik . Ma ei tea sealjuures , kas Eesti on kristlik või mittekristlik maa . Euharistia hankimine on siin kindlasti palju keerulisem kui näiteks Coca-Cola , isegi light'i . Kirikud on enamasti kinni , poed on praktiliselt alati lahti . Eesti on kaubandusparadiis , seda kindlasti . Nüüd laulavad nad ( see vokaalinstrumentaalansambel , nagu vanasti öeldi ) : " Juu-maal on hea ! " Ma ei tea sellest midagi . On ta hea või on ta ka mõnikord kuri , saates vokaalinstrumentaalansambli koos oma võimenduspargiga otse su akna alla laulma " Ju-umal on he-ea " . Enne jalutasin Toomel . Puhub võimas kuiv soe tuul . Vahtrate õied sajavad juba maha , maa on puude all neist heleroheline . Mõtlesin , millises majas ma Tartus tahaksin elada , päriselt . Või ütleme nii : kui mängida , et ma elan päriselt . Ma arvan , see peab olema ikkagi Toomel . Kõrged kohad meeldivad mulle lõppude lõpuks rohkem kui madalad . Niisiis langeb all-linn automaatselt ära . Aga Toomel ei ole tänapäeval just palju elumaju , eriti päris mäe otsas , seal neid praktiliselt polegi . On observatoorium , mida kutsutakse armsalt Tähetorniks ( Tour aux étoiles ) ja mis observatooriumina enam ei tegutse , sest tänapäeval on linnavalgus liiga segav element , linnas tähed ei paista . On Vana Anatoomikum oma ringauditooriumiga , kus XIX sajandil demonstreeriti avalikult inimese siseehitust . See oli siis suur uudis ( nouveauté ) ja moodne oli käia anatoomia-show'del . Trenditeadlikud daamid reserveerisid endale kohad hea nähtavusega ridades , kus ühtlasi oli mugav minestusse langeda . Nende turgutamisega tegeles vastav abipersonal , suured tugevad üliõpilased , pärit maalt , vaestest oludest . Aga anatoomikumis ma siiski elada ei taha , mind ei huvita ka eriti mu siseehitus , mis on oletatavasti väga sarnane kõigi inimeste siseehitusega , see pole tänapäeval enam mingi uudis . Siis on seal veel sünnitusmaja . Mul on olnud fantaasiaid , et ma saan Liz Franziga lapse . Seda ei juhtunud , kui ta oli veel fertiilses eas ( ja tookord <arv> aastat tagasi ta oli , selles ma ei kahtle ) , aga nüüd on liiga hilja . Ma ei poolda vägivaldseid meetodeid , ja tegelikult oleks see juba siis olnud vägivaldne . <arv>–<arv>-aastane naine . Seda enam , et ta ei tahtnud . Või ma ei tea . Tahtis , aga valetas endale , et ei taha . Võib-olla ei saanud . Siis on seal Toomel veel muidugi toomkiriku varemed , pärit XVI sajandist , Liivi sõja ajast . Varemed , kirik ehitati ehk XIV sajandil . See oli Eesti ainuke tõeline katedraal , oma mõõtmetelt , mis püstiseisvate piilarite ja võlvkaarte järgi praegugi on jälgitavad . On imetlusväärne , et telliskivist varemed püsivad nelisada aastat , nii et midagi pole häda . Varemete kooriossa ehitati XIX sajandil ülikooli raamatukogu ja seal oli see veel siiski , kui mina ülikooli läksin . Nüüd on seal ülikooli ajaloomuuseum . Seal piilarite vahel murul seistes sain aru , et see oleks ainus maja , kus ma Tartus elada tahaksin , kui valida saaks . Seal vana raamatukogu ülemisel korrusel on säärased aknad , et seal peaks saama elada küll , vaatega otse kesklöövi . Ma saan aru , et see soov on arutu ja suureline . Aga ma lihtsal rakendasin Liz Franzi meetodit " taha , mida tahad " . Nii nimetan ma tema õpetust , mille järgi tuleb tahta ainult seda , mida sa tegelikult tahad . Mitte seda , mida on reaalne kätte saada , mitte seda , mis on headuselt järgmine , the second best . Mulle tundus too õpetus arutu . Nüüd ma saan aru , et seal on oma iva . Mis mõtet on vaevata ennast second best'i tahtmisega . Parem olla üldse tahtmata . Tuleb siis ise , mis tuleb . Jah , Tartus elaksin ma meelsasti katedraalis Toomemägi <arv> , kolmas korrus vasakut kätt . On see mõte suureline ? Kas Hea Jumal pahandaks selle üle ? On ta rohkem rahul muuseumiga , kus niikuinii keegi ei käi , peale sunduslike ekskursioonide ja koristaja ? Mina käisin peale Toomel jalutamist Eesti Rahva Muuseumis ( Musée du Peuple estonien ) , mis asub endises raudteelaste kultuurimajas . Enne sõda asus muuseum Raadi mõisas Tartu külje all , aga pärast sõda tehti sinna sõjaväelennuväli . Suured transpordilennukid olidki tol ajajärgul Tartu valitsejad . Nüüd on seal vaikne ja mahajäetud , suureks kasvanud paplid lõhnavad tugevasti , käisin seal ükspäev jalgrattaga tiirutamas . Üks väike helikopter tõusis lennuväljalt , muud lennundustegevust polnud märgata . Eesti Rahva Muuseumis aga tahtsin näha Eric Soovere fotonäitust " Põgenemine läände " . Ta pildistas , olles ise sõjapõgenik , ja nagu kaaskirjas mainiti , riskis sõja ajal koonduslaagrisse sattumisega ( pildistamine oli valjult keelatud ) . Need fotod olid tõesti väga tõetruud . Kõige tõetruumad olid siiski pildid kodust enne lahkumist , emast , isast , naabritest . See oli aine , mida ta tundis . Nähtavasti kulub ühe aine tõeliseks tundmaõppimiseks vähemalt kümme aastat , võib-olla kakskümmend . Ainet Liz Franz olen ma omandanud üksteist aastat . Kas hakkab mõikama ? Aga müstiline siiski , mõtlesin ühte põgenikelaagri eesti kooli pilti vaadates , kui palju inimesi sõja ajal Eestist läände põgenes . Ja kui palju nad suutsid asju kaasa vedada , kui kangelaslikult tirisid nad oma kotte ja kohvreid läbi kõigi raskuste . Huvitav , mis neis võis olla ? Riided , voodipesu , nõud ? Huvitav , mida nüüd kaasa võetaks , kui peaks põgenetama ? Asju , tundub , on igal pool niigi ülearu . Ja inimesi on ülearu . Kuhu üldse põgenetaks ? Siis tuli mulle meelde , esiteks , et ka praegu inimesed kogu aeg põgenevad kuskilt , see oli mul täiesti meelest läinud neid sõjaaegseid pilte vaadates . Näiteks Prantsusmaal sai Le Pen just tänu põgenikeprobleemile nii palju hääli . Nad tulevad kusagilt Kolmandast Maailmast ja tõtt-öelda ma ei tahagi eriti teada , kui halvasti nad seal elavad . Ma ei jaksa seda teada . Selleks on professionaalid , humanitaarabitöötajad , neile makstakse selle eest , ja muide , mitte halvasti . Sest ka humanitaarabikorjandusi tuleb müüa , kogu humanitaarabi tuleb müüa , ja tootekujunduseks vajatakse kõrgetasemelisi spetsialiste , keda juba odavalt ei osta . Veel tuli mulle meelde , et ma olen ka ise olnud põgenik , poliitiline pagulane , vähemalt administratiivses mõttes . Ka see oli mul täiesti meelest läinud ja ma ei seostanud kuidagi oma kunagist ( <arv>. aasta ) staatust nende hobuvankritel kottide ja kompsude otsas konutavate sõjaaegsete inimestega . Mind huvitab tõsiselt , kas inimese reaalne , antropoloogiline , mõõdetav välimus on nende aastatega muutunud . Fotodel paistavad need <arv>ndate aastate inimesed täiesti teistsuguste nägudega , teisest tõust kui tänapäeva inimesed . Samas , <arv>ndatel aastatel üles võetutena paistavad needsamad isikud ( too fotograafist pagulane oli vahepeal saanud keskjõukaks New Jersey elanikuks ) jälle täiesti <arv>ndate aastate inimestena , " kuuekümnendate tõugu " . Ilmselt on inimese välimus kõiksugu imepeente vahenditega võimsalt muudetav : riietuse , soengute ja kõige rohkem hoiakutega . Inimesed näevad välja need , kes nad tahavad välja näha . Välimus on suur teater . Ja tahte küsimus . Eile , pühapäeval , oligi ära selle kevade paroksüsm ( plahvatus , tipp , kriis ) . Seda oli ette tunda , rahutus ja erutus läksid juba väga suureks . Nii varasel aastaajal jõuab taoline soojus ( õhutemperatuur tõusis üle <arv> kraadi ) siinsetele laiustele ainult väga tugevas lõunavoolus . See tugev lõunavoolus ajaski nagu natuke peast segi , selle eest polnud kuhugi pugeda . Sõitsin laupäeva õhtul Tartust lõuna poole , Valga maakonda N. mõisa , mis on Veiko Saarsoo , mu kunagise klassivenna ja ( platoonilise ) armastuse omanduses . Kuna ma ei taha , et ta mingilgi tingimusel saaks kindlaid tõendeid mu armastusest , ei lokaliseeri ega nimeta ma teda siin täpselt , kaldudes sellega küll kõrvale nende märkmete üldisest tõetaotlusest . Mul on oma kunagiste tunnete ja selle ülikõrge idealiseerimise pärast , mille ohvriks ma just tema , Veiko , valisin ( kuigi tema nende pärast ei kannatanud , pigem vastupidi ) , lihtsalt piinlik . Säärane " armastus " ( aga kuidas seda siis nimetada ? ) , mis tähendab kõigi ideaalide ja ihade fikseerimist ühele inimesele , on äärmiselt rumal , lausa idiootlik . Sellel pole mingit pistmist tõelusega ; samas ma ei tea , kas on olemas teistsugust armastust . Seda Veikot külastan ma aeg-ajalt , nii umbes üle aasta , olenevalt oma Eestis käimise sagedusest ja depressioonide sügavusest . Mida sügavam depressioon , seda enam tahan ma tema juurde " tagasi " , regresseeruda tollesse pimedasse koolipoisitundesse , nagu uputada ennast sellesse . Mis pole muidugi võimalik , eriti reaalse Veiko juuresolekul . Teda nähes toimub nimelt see , mida vist nimetataksegi kokkupõrkeks reaalsusega . Kui öeldakse : tema tunded purunesid kokkupõrkes reaalsusega . Kas öeldakse nii ? Ma ei ütle , et Veiko on tavaline või igav inimene , kellest võiks lihtsalt õlgu kehitades mööda minna . Ta on küllaltki ebatavaline . Ta on õppinud Moskvas filmirežissööriks ja nüüd tegeleb ta suurejooneliste live art ( kui midagi sellist on olemas ) vaatemängude lavastamisega , mille hulka ma nimelt liigitan tema põllumajandusliku tegevuse . Sealjuures on ta isegi rohkem kui režissöör ( régisseur ehk mõisavalitseja ) , ta on , majandusliku positsiooni mõttes , võrreldav mõisniku endaga . Niisiis on temas erakordsust ja suurt joont , energiat jne. Kõik see pole aga piisav ega isegi vajalik , et kedagi armastada . Kõik see on küllaltki ükskõik ja isegi häiriv , seda enam , et Veiko puhul käib sellega kaasas aina süvenev egotsentrism . Teoinimesed ja despoodid ( üldiselt kattuvad kategooriad ) kalduvad , mida vanemaks nad saavad , pidama oma tegevust aina enam ülioluliseks . Kõik , kogu maailm , peaksid sellest osa võtma või vähemalt selle vastu elavat huvi tundma . Terve õhtu , tegelikult küll need paar tundi , mis me koos olime ( alguses oli tal veel sõite ja asjaajamisi ) , ei küsinud ta mitte kõige väiksematki küsimust minu kohta . Umbes nagu oleksin ma Pariisist Valgamaale N. mõisa sõitnud ainult selleks , et tutvuda tema katsetustega kalakasvatuse vallas . Ma tean , et üldiselt ei lähe me üksteisele korda ja ainus , mis meid huvitab , oleme me ise . Teised juhul ja sedavõrd , kuivõrd meid seob nendega mingi sentimentaalne või materiaalne huvi . Kui me loodame neilt midagi saada . Armastust . Raha . Aga kuskilt maalt muutub egotsentrism siiski haiguslikuks ja häirivaks . Üldiselt ma ei oska hulludega koos olla . Veiko pole küll hull , aga tegelikult polnud meil ka millestki rääkida . Tema mõis jättis mulle äärmiselt masendava mulje . Ta elab tõepoolest vanas N. mõisa härrastemajas , mis on ehitatud XIX sajandi romantilises stiilis , massiivse torni ja kerglase verandaga . Selle kunagiste omanike viimane võsu lahkus Liivimaalt Euroopasse juba XX sajandi esimestel aastatel . See Alexander von S. õppis seal kunsti ega tulnud enam kunagi oma isade maadele päriselt tagasi . Tõenäoliselt algas mõisa allakäik juba siis , võõraste valitsejate käe all . Revolutsiooni ja Vabadussõja järel läks valdus riigile ning seal oli sõdadevahelisel ajal nn. riigimõis ehk midagi riikliku katsemajandi sarnast . Nõukogude võimu tulles reorganiseeriti need riigimajandid sovhoosideks ( sovkhoz – lühend sõnadest ehk nõukogude majand ) . Erinevalt kolhoosidest , mis olid kooperatiivsed majandusüksused , maksti sovhoosides ka pärastsõja-aastatel töölistele palka . Nõukogude riigiasutuses ei saanud ju inimesi ekspluateerida . Nii tõmbasid sovhoosid ligi maal ringi hulkuvat , tihti sõja poolt kuskilt Nõukogude Liidu aladelt liikuma kihutatud tööjõudu ja ajapikku kogunes neisse üsna kirju ja paljurahvuseline seltskond . N . mõisa härrastemajas oli juba sõdadevahelisel ajal tegutsenud külakool ja see jätkas ka nõukogude perioodil . Selline saatus tabas muide paljusid losse . Kahtlemata olid nad koolide jaoks küllaltki ebapraktilised , aga midagi muud nende tühjaks jäänud ülemõõduliste ehitistega ka peale hakata polnud ja küllap mängis seal oma osa ka soov tallata , kui mitte otse võidetutel , siis vähemalt nende parketil ja marmortreppidel . Niisiis on terved põlvkonnad Liivimaa talurahva lapsi saanud koolitust küllaltki isandlikes ( seigneurial ) ruumides . Ma ei tea , kas see jättis mingi jälje ka nende mõttemaailma ( mentalité ) . Koolid muutsid aadlilosside interjööre muidugi tugevasti . Parketid värviti üle paksude " põrandavärvi " kihtidega , saalidesse ehitati laudvaheseinu , sest need olid ühe klassi jaoks liiga suured . Vanu ilustistega kahhelahje võeti lahti ja viidi mujale ( alguses talumajapidamistesse , hiljem parteiliste ülemuste koju ) , asendati neid mustade plekk-kestahjudega . Ajapikku hakkasid ka suured katused siit-sealt läbi jooksma , sest kellelgi polnud ei jõudu ega tahtmist neid parandada ja tihti olid nad ka kole keerulise ehitusega , kõiksugu nurkade ja käändudega . Ühesõnaga , enamik nendest lossidest on nüüd armetus seisus , seda enam , et too koolgi on juba aastate eest kas üldse likvideeritud või kolitud uude ja sobivamasse hoonesse , mis mõnikord ehitati otse vana mõisahoone külge . Tundub uskumatu , kui palju veel kolmkümmend aastat tagasi oli maal fertiilses eas perekondi , kes suutsid täita kõik need koolimajad , mis seisavad nüüd tihtipeale keset täielikku unustust ja vaikelu . Või töötavad edasi pooltühjadena , suurtes kõledates ruumides , mille soojakskütmine maksab kohaliku omavalitsuse eelarvest tubli kolmandiku . Ka N. mõisa härrastemajast oli kool ammu välja kolitud , kui Veiko omandas selle ühe pankrotistunud põllumajandusettevõtte , sovhoosi pärija pankrotipesast . Ta olevat kogu pesa eest maksnud täiesti tühise summa . Sel ajal tegeles ta intensiivselt kinnisvara privatiseerimisega maapiirkondades , sest tingimused selleks olid erakordselt soodsad . Vahel süüdistatakse neid nn. erastajaid ebaausas rikastumises , nagu oleks olemas kapitali esialgse akumulatsiooni ausaid ja ebaausaid teid . On lihtsalt teoinimesed ja mitteteoinimesed . Esimesed riisuvad koore , teised kadestavad neid . Ta olevat pankrotipesa omandanud oksjonil pimesi , talle olevat öeldud , et selle hulka kuulub ka " üks vana maja " , kunagine kool . Peab ütlema , et härrastemaja jätab veel nüüdki , hoolimata oma kehvast seisundist ( katus siiski enamasti peab , mis on tegelikult juba väga hästi ) ja tema ümbrusesse ning parki tekkinud üsna kaootilisest sovhoositööliste külast , imposantse mulje . Ma usun , et imposantse mulje jätmine , enda maksma panemine ( s'imposer ) oligi kunagi nende ehitiste üks peamisi funktsioone . Nad sõna otseses mõttes kõrguvad ( dominer ) alati mõnel ümbruskonna kõige ilusama vaatega künkal ja nii pidid talupojad " lossi " poole alati alt üles vaatama , mis rõhutas veelgi tolle valgete sammastega hiiglase ja nende halli madala tare erinevust . Rõhutas , et sotsiaalne tõus nii kõrgele on sama hästi kui võimatu . Samal põhimõttel on planeeritud ka N. mõis . Ja seda armetumalt mõjub ta oma nüüdses viletsuses . Nagu aadlik , kes sõidab oma vapitõllaga ise turule kartuleid müüma . Kui tema nägemine veel meenutabki mõnda sotsiaalajaloolist tõde , siis seda , et hüpe ühiskonnaredelil on küll enam kui haruldane , kuid ühiskonnaredel ise võidakse aeg-ajalt seina pealt maha võtta , pilbasteks teha või tagurpidi keerata . Kui Veiko seda juhuslikult talle sülle langenud " suurt vana maja " nägi , ei olnud ta sellest esialgu sugugi vaimustunud . See olevat olnud talvel , ahjude peal olevat kõrgunud lekkivast katusest alguse saanud jääkosed . Loss olevat olnud täis kümmekond aastat tagasi suletud kooli mööblit , risu ja haisu . Koolides on üks spetsiifiline hais , mille igaüks , kes koolis on käinud , eksimatult ära tunneb . Minu meelest on seda haisu seal veel nüüdki , kui ometi kõik ruumid on puhtaks roogitud , köetud ja kuivad . Kuna endises sovhoosiasulas valitseb suur tööpuudus , võib " lossi " akendest tihti jälgida pargis kakerdavaid mehikesi , kes oma maises elus vist enam kunagi selget päeva ei näe , sest alkohol ja muud toksikumid , nagu bensiinilakid jms. , mida deklasseerunud inimesed alkoholi asemel pruugivad , on nende peaajus põhjustanud juba pöördumatuid ja olulisi kahjustusi . On raske aimata , milline on nende maailmapilt , kui palju mahub sinna erinevaid aistinguid , soove , mõtteid . Ühtlasi tähendab see sotsiaalmajanduslik olukord , et tööjõud on endises N. mõisas äärmiselt odav . Nii võib Veiko lubada endale mõne naisterahva palkamist , kes härrastemaja kõiki kahtekümmet ahju iga päev kütab , toad üle käib jne. Kuna ta aga on ärimees ja despoot , eelistab ta vältida isegi sellist väljaminekut ( tänapäeval , globaalse vaesumise ajajärgul valitseb äris põhimõte : cut the expenses , eriti puudutab see tööjõudu ) ja on enda juurde kutsunud ühe oma endistest abikaasadest , kes kütab ahjusid täiesti ilma tasuta . See abikaasa , Mare , oli kunagi lootustandev ja isegi rahvusvahelist tunnustust pälvinud kammerlaulja , kuid tema karjäärile sai saatuslikuks see , et ta armus endast paar aastat nooremasse , ilusasse , pikka ja , nagu talle tundus , tundlikkusse poisisse , pealegi – nagu taas talle ekslikult tundus – samuti kunstnikku . Vaadates seda inimvaret , mis Marest on jäänud , rõõmustan ma järjekordselt selle üle , et ma ei ole siiski naine ( kui tihti olen sedagi igatsenud : neil on nii lihtne võita meeste armastust ! ) ja et Veiko seega minu armastusele samaga vastata ei saanud . See tähendab , mitte samaga , vaid oma armastusega . Mehe ja naise armastus , nii palju kui ma sellest aru saan , on alati ka võimuvõitlus . Kummalgi on omad huvid , oma projekt , mida selle suhte kaudu kavatsetakse ellu viia . Sealjuures jagunevad need projektid veel teadlikeks ja mitteteadlikeks . Mare peamine mitteteadlik , aga võib-olla ka teadlik projekt oli tõenäoliselt Veikolt last saada . Selle ta ka sai : nende tütar Anu on juba murdealine neiu . Kuna Mare aga ilmselt ei osanud näha sellest algmisest projektist kaugemale ning oli eluaeg muusikaga ja oma karjääriga tegeledes jäänud ka pisut eluvõõraks , kaotas ta oma peakava realiseerudes juhtohjad käest . Ja Veiko maksab talle nüüd ilmselt eluaeg kätte selle eest , et Mare talle ükskord " käpa peale pani " . Vähemalt nii see välja paistab . Kõigepealt hävitas ta Mare karjääri , rääkides talle muinasjutte nende ühisest lõputust elust , paljudest lastest , Mare keskpärasest andest , kammerlaulu anakronistlikkusest jms. On ju muide tõsi , et klaveri najal Schuberti või Tšaikovski aariate laulmine ei kuulu enam meelelahutustööstuse peaharusse . Kuid kultuur on huvitav nähtus , pakkudes äraelamisvõimalusi ka näiliselt täiesti kõrvaliste ja vanamoodsate ( vétustes ) aladega tegelejatega . Nagu näiteks mina oma dokumentaalfilmidega . Mare lõpetas kontserttegevuse ja pühendus täielikult Veikole . Kuid , primo , nagu õpetas Liz Franz , mitte kunagi ära kuula , mida teised räägivad sinu karjäärist , kutsumusest jms. Neil on alati mängus omad huvid . Ja , secundo , selline asi nagu pühendumine ühele inimesele ( ma ei mäleta , et Liz Franz oleks seda õpetanud , aga kindlasti lasin ma palju õppetunde ka kõrvust mööda ) on viga , ja traagiline viga . Sest kõigepealt on üks inimene liiga ebakindel ja ettearvamatu ollus , et rajada sellele kogu oma elu . Me unustame , et ka meie armastatul on omad plaanid . Ideaalil ei tohi olla plaane , ta peab olema nagu marmorkuju . Ja lisaks hakkab see , kellele pühendutakse , varsti tundma ennast ahistatuna . Mehed küll soovivad , et neile täielikult andutaks , kuid nad ei soovi sellepärast veel loobuda oma vabadusest . Veiko arendas pidevalt ka teisi naissuhteid , mis iseenesest kuulub normaalse paarielu juurde , kuid tingimusel , et neist suhetest ei kujune analoogilisi paarisuhteid ( vanasti öeldi : abielu ) . Need jäägu kõrvalehüpeteks . Veiko aga alandas Maret oma uute ja nooremate naistega avalikult , kuni selleni , et Mare hoidis ja hoiab nende uute naiste ja Veiko lapsi , keda on kogunenud juba kenakene hulk ( mul puudub täpne ülevaade ) . Eneseohverduses liiga kaugele minek on kontraproduktiivne ja mõjub ajapikku isiksust laostavalt . Nüüd on Mare , kes on nende aastatega uskumatult vananenud , Veiko tasuta teenija . Ta kasutas võimalust ning rääkis ühe ahju taga nurgas kiiresti ja poolsosinal ära kogu oma kurva olukorra , mis resümeerus sellega , et raha pole . Veiko ei andvat isegi pesupulbri jaoks ilma mitu korda palumata , ja temal , Marel , polevat enam ka kuhugi minna . Mare on kaotanud elus initsiatiivi . Ma ei osanud talle mingit nõu anda . Tal olid silmad vees , nagu oleksin mina tema viimane lootusekiir . Mul oli natuke õudne . See pole esimene kord , kui ma olen pidanud kuulama oma ( kunagiste ) ihalusobjektide naiste appikarjeid . Ma olen nii-öelda hoidnud nende kätt ja kuulanud nende pihtimust . Neile on korraga tundunud , et mina ehk võiksin tolle imelise mehe peale mõju avaldada . Aga kui ma ei suutnud seda omagi eesmärkide nimel , kuidas peaksin ma suutma nende pärast ? Konkurentidest oleme me saanud liitlasteks , aga nõrkadeks liitlasteks . Tõepoolest , hea , et nad pole mind armastanud , need mehed . Kogu loss oli uskumatult kõle ja ebamugav . Veiko väitel on meeleolu ülendav marssida ühest saalist teise , kuid reaalselt on nende elu koondunud kõige pisematesse pööningutubadesse . Terve härrastemaja peale on ainult üks tilkuv , haisev ja roosteveeline tualett , köögis pole veekraani jne. Ma ei tea , miks inimesed tänapäeval veel tahavad endale suuri maju . Need on vähemalt sama anakronistlikud kui kammerlaul , mis nõuab lõppude lõpuks vaid klaverit ja väiksemat tuba . Suured majad kuuluvad ajajärku , kui polnud veel võimsamaid meelelahutusvahendeid , nagu raadio , televisioon , video , internet jne. Kui joonistada üles tänapäeva inimese peamine elutrass tema korteris , siis kulgeb see televiisori ja/või arvuti eest külmkapi juurde , vannituppa , magamistuppa . Pikki , läbi tubade ulatuvaid perspektiive , kus inimesed ilmuvad ja kaovad , keerulisi pargivaateid romantiliste jalutajatega , lehtlatega , rikkalikult pilte seintel ja kujusid terrassidel – seda kõike vajati siis , kui igavuse peletamiseks veel paremaid vahendeid polnud . Suured härrastemajad olid dekoor misanstseeniks , mida tinglikult nimetati eluks . Need majad olid alati rahvast täis , lisaks suurele perekonnale asustas neid arvukas , alailma ringi sebiv ja keelt peksev teenijaskond , külalised , majulised , muiduleivasööjad , härra palvele ilmunud talumehed jne. , jne. Sellise summaga ei viitsi tänapäeval enam keegi jännata . Inimesed televiisoris ja raadios on palju mugavamad , neid saab kinni ja lahti keerata . Veiko vihkab Maret , sest teda ei saa kinni keerata . Kui Mare oleks jäänud oma kammerlaulu juurde ja kui tema kujutis ilmuks Veikole televiisoris , kui ta kuuleks tema ilusat , nüüd igaveseks tuhmunud häält raadiost , siis ta heldiks , siis ta võib-olla armastaks Maret veelgi . Aga Maret ei näidata naljalt enam televiisorist ja oma paari ainsat heliülesvõtet , mis olid salvestatud ühele vinüülplaadile koos teiste lauljate esitustega , ei saa ta enam ka salaja kuulata , sest grammofon läks rikki ja Veiko ei paranda seda , põhjendusel , et see on vananenud tehnika , millega enam midagi teha pole . Muusikat , mis teda huvitab , tõmbavat ta internetist . Muide , Mare on pärit maalt nagu Liz Franzki , ja ka tema karjäär algas tõusulubadusega , aga sellele järgnes langus . Nüüd on ta langenud veel madalamale kui see sotsiaalne positsioon ( maakooliõpetaja tütar ) , kust ta kunagi alustas . Võib-olla polnud alguskiirendus piisav , võib-olla tundus talle petlikult , et sotsiaalne tõus on talle garanteeritud või et tal polegi vaja tõusta . Tegelikult on tõus ühiskonnaredelil alati raske ja nõuab tohutut jõupingutust , ränki ohvreid . Ta on haruldane . Vaid mõni väga dünaamiline ajalooepohh paiskab ( propulse ) korraga suure hulga inimesi kõrgemale ühiskonnaredeli astmele . Nii toimus see Euroopas XX sajandil mitut puhku ja eriti <arv>ndatel aastatel , ühiskondade kiire rikastumise ajajärgul . Nii minu , Mare kui ka Veiko vanemad tegid oma elu jooksul läbi peadpööritava tõusu , saades lihtsatest talupoegadest haritud teenistujateks , kes ei pidanud enam tegema rasket käsitööd . Kuna aga see tõus haaras kaasa korraga terveid ühiskonnakihte ( ja Nõukogude Liidus paiskas ta kõigepealt põrmu ka hulga inimesi , kellel polnud õnne uute aegade lubadustest osa saada ) , siis ei olnud see üksikisikule nii traumaatiline . See oli kollektiivne saatus . Ja kuna praktiliselt terve klass tõusis paremale heaolu ja sotsiaalse tunnustatuse tasemele , siis tegelikku sotsiaalset tõusu ei toimunudki . Nad , meie vanemad , jäid endiselt kesk-alamklassi , töötavaks hulgaks , mis lihtsalt ümber defineerus . Liz Franzi tõus aga oli individuaalne , suhteline ja tõeline . Kõige madalamast praktiliselt kõige kõrgemasse kihti , kõige sügavamast kolkast kõige võimsamatesse keskustesse . Nende küsimuste üle juurdlesin Veiko " lossi " ( nii ta seda vana barakki nimetab ) külalistetoa voodis lamades . Selles toas polnud elektrit , nagu enamikus tubades , ja minu palvele anda mulle küünal , ta praktiliselt ei reageerinud . Arvatavasti neid majas polnudki . Niisiis ei saanud ma lugeda . Arutlesin veel , kas Veiko ise on tõusnud või langenud . Arvestades tema majanduslikku seisu ( ma ei tea küll tema aktivate ja passivate , kinnisvarade ja laenude vahekorda ) , on ta tõusnud tunduvalt kõrgemale sellest , kuhu teda loodeti tõusvat . Sest filmirežissöörina oleks ta tõenäoliselt märksa vaesem . Tema net worth oleks arvatavasti väiksem . Aga ometi on ta langenud . Veiko ise on langenud , kogu oma mõisa-misanstseenist hoolimata , tagasi sinna , kust alustasid tema vanemad – talupoegade klassi . Kuigi ta ei tee käsitööd . Aga ta sõltub maast , ta on seotud maa külge , tema varandus pole kuigi likviidne ja ta on kaotanud vabadusastmetes , mis ongi tegelikud sotsiaalse tõusu näitajad . Ta oleneb ilmast ja kokkuostuhindadest , mille määramiseks tal mingit võimu pole . Ta kurtis põua üle , mis ähvardab hävitada külvid , madalate piimahindade üle , mis hoiab tema tootmise kahjumis . Ta ei julgenud sooritada hüpet , milleks ta valmistus nooruses ja mis oli kahtlemata hüpe tundmatusse , väga riskantne . Selle asemel maandus ta tagasi tuntud pinnale , regresseerus ajalooliselt . Ja ka psüühiliselt ja vaimselt on ta kui mitte regresseerunud , siis stagneerunud . On tõsi , et see hüpe tundmatusse , mis on järsu sotsiaalse tõusu eelduseks , ei pruugi viia eriti kuhugi ja enamasti ei viigi . Mina pole jõudnud eriti kuhugi . Keskpärane , tundmatu , marginaalne dokumentalist , kes eksisteerib vaid tänu Prantsusmaa XX/XXI sajandi vahetuse kultuuriadministratsiooni kapriisidele . Ja ometi tundusin ma endale oma kahe üürikorteriga ja oma ebakindlusega tuleviku ees , oma salajase ängistusega Liz Franzi kadumise pärast – ma tundusin endale seal vanade ahjude nõe ja vanade müüride hallitanud krohvi järele haisvas võõrastetoas lamades päratu rikka ja vabana , mu Tartu-korter tundus mulle korraga üliluksuslikuna ja Pariisi oma juba lausa häbiväärse privileegina , millest ma ei julgenud seal mõeldagi . Ja kokkuvõttes poleks mul midagi sellest kõigest ilma Liz Franzita . See , kes suudab läbi teha üliharuldase sotsiaalse tõusu , tõmbab endaga kaasa veel hulga inimesi , või vähemalt mõne . Samuti nagu kellegi langus kisub kaasa ka teisi . Võib-olla on see nii ka suuremas plaanis , ajaloos : kord tõusevad paljud , kord langevad . Nii massiline sotsiaalne langus , nagu võib näha nüüd , vähemalt siin Liivimaal , poleks veel kümmekond aastat tagasi olnud üldse kujuteldav . Terved hulgad on vajunud lootusetusse virelemisse , peost suhu elusse . Ja sellega ollakse üldiselt leppinud . Veiko oli vastanud mu teistkordsele küsimusele küünla kohta , et varsti läheb niikuinii valgeks . Ja tal oli õigus . Kell pool kuus hakkas päike ilma kardinateta tuppa sisse paistma ja ma olin üleval nagu viis kopikat . Majas ei liikunud peale minu veel keegi . Tõin WC-st kannuga vett ja tegin endale köögis teed . Tee haises tugevasti , minu arust laudasõnniku järele . Ilmselt imbub virts vanadest sovhoosilautadest , mis kuuluvad nüüd mõisnik Veikole , põhjavette . Katsusin alt ust , see oli lukku keeratud . Veikol , kes nooruses justkui asjadest ei hoolinud , on tekkinud tähelepandav vargusekartus . On ka tõsi , et ümbritsev sotsiaalne keskkond on soodne pinnas pisikuritegevusele . Nii jättis ta saali tuled ööseks põlema , et laupäeva õhtul , kui külas juuakse eriti massiliselt , ei tekiks kellelgi muljet , et maja on tühi . Kuid verandale avanev aken oli kergesti avatav ja ma pugesingi sealtkaudu välja , istusin autosse ja sõitsin otsekohe minema , kartuses , et Mare võib ärgata ja tulla küsima , mis mul viga on , et ma niimoodi hüvasti jätmata ära lähen . Ja et ta hakkab mulle uuesti oma rasket saatust kurtma . Kuskil põldude vahel pidasin auto kinni ja saatsin Veiko mobiiltelefonile sõnumi , kus tänasin teda öömaja eest ja vabandasin varase lahkumise pärast , mis oli talle , ma usun , tegelikult üsna ükskõik . Päike oli juba tõusnud ja kaugemal põllul mürises traktor , ilmselt vilja külvates . Veiko oli rääkinud , et külvatakse ka öösel , tulede valgel . Lüpsimasinate undamist olin läbi une kuulnud juba siis , kui veel pime oli . Toidu tootmisega maal tegeleb veel väga väike hulk inimesi , nende töö on kujuteldamatult raske ja väga halvasti tasustatav . Varahommik oli aga iseenesest värske ja meeldiv , olin ainult pisut liiga vähe maganud . Otsustasin sõita ida poole , Setumaale , sest mulle oli meelde tulnud , Tartus vene kirikust reede õhtul välja voolavat rahvahulka ( peamiselt mustade pearättidega vanemad naised ) imestades , et <arv>. mail on vana kalendri lihavõtted . Setumaa on aga nüüdse Eesti kagunurgas asuv ajalooline ortodoksi ala , mis ei kuulunud katoliiklik-protestantliku Vana-Liivimaa koosseisu , vaid jäi õigeuskliku Venemaa valdusesse . Setud ( ka setod ) on pisike etnos ( võib-olla mõni tuhat hinge ) , kes kujutavad endast eesti keelele kaugelt sarnanevat idioomi kõnelevaid õigeusklikke . See ajalooline piiriala on veel säilitanud mõningaid arhailisi jooni oma rahva kombestikus ja mul on mõttes mõlkunud üks dokumentaalfilmiprojekt Baltimaade piirialade inimestest , etnilistest üleminekutsoonidest . Sellel võiks läheneva Euroopa Liidu laienemise perspektiivis turgu olla . Arvestasin , et lihavõttepühapäeval , mis on setude , nagu kõigi maailma õigeusklike , suurimaid pühasid , võiksin ma selle filmiprojekti jaoks mingeid ideid koguda . Ajaloolise Liivimaa piiri tähistavad veel nüüdki võimsad Vastseliina ( vastne liin ehk uus linnus ( kindlus ) – Chāteauneuf de Livonie ) varemed . Kindlus rajati Teutooni Ordu poolt XIII sajandil . Sellest itta jäid Novgorodi , Pihkva ja Moskva vürstiriik , läände see moodustis , mida kutsuti Saksa Rahva Pühaks Rooma Keisririigiks . Formaalselt oli Vastseliina loss seega ka näiteks <arv>. aastal troonile tulnud legendaarse Karl V ( Charles Quint ) , prantslasest Hispaania kuninga ja Saksa keisri riigi piiritähiseks . Kuid nii oli see ainult formaalselt . Keisril polnud ei jõudu ega tahtmist sekkuda Liivimaa asjadesse . Ilmselt hinnati selle Läänemere-äärse rannikuriba kaitsmist tugevneva Moskoovia vallutusplaanide eest liiga keeruliseks . Liivimaal endal ei kujunenud aga välja tsentraliseeritud poliitilist struktuuri , kuningriiki . Tõsi , <arv>. aastal suutis ordumeister Wolter von Plettenberg koondada enda selja taha kroonika järgi <arv> ratsamehest ( chevalier ) ja umbes samasuurest arvust Liivimaa talupoegadest koosneva väe , tungida sellega Vastseliinast itta ja lüüa Smolino järve juures mitmekordselt suuremat Vene väge . Selle võiduga peatas von Plettenberg mõneks ajaks Moskva agressiivsed ambitsioonid ja tagas Liivimaale kuuekümneks aastaks rahu . Kuid maa , kus võim oli killustatud ordumeistrite , piiskoppide ja autonoomsete hansalinnade vahel , ei suutnud selle aja jooksul poliitiliselt moderniseeruda . Liivimaast ei saanud riiki . Ajajärgul , kui kogu Euroopas pandi suure valu ja vaevaga alus rahvusriikide tekkele , tukkus Vana-Liivimaa eliit rahulikult edasi oma keskaegsetes kujutelmades . Ajalooline mahajäämus paistab olevat selle maa iseloomulikumaid jooni läbi ajaloo . Ja korduvalt on Liivimaa rahvas selle pärast kibedasti kannatama pidanud . Nii ka tookord , XVI sajandil , Euroopa modernsuse koidikul . <arv> . aastal algab vene tsaari Ivan Julma vägede tungimisega Vastseliina taha terve sajandi kestev sõdade periood , mida tuntakse Liivi sõja nime all ja mille käigus sellenimeline maa lõpetab oma senise suhteliselt iseseisva eksistentsi . Liivimaale pretendeerivad peale Venemaa veel Poola , Rootsi ja Taani . Nii kuulub Tartu vahepeal Poola Kuningriiki ja seal taastatakse katoliku usk , mille talupojad meelsasti vastu võtavad , kuna uus luterlik õpetus on jäänud neile arusaamatuks . Preestrid käivad vähemalt sigu ja vilja õnnistamas ning sooritavad muid tõrjemaagilisi toiminguid . Jesuiidid ilmutavad vastureformatsiooni abimaterjalina nn. Agenda Parva , mille lõunaeestikeelsed tekstilõigud on juba üsna suupärased , kõneldes jesuiitide heast filoloogilisest ning poliitilisest vaistust . Näiteks see palve haigepihi puhul : " Isand Jesus Christus / mina ey ole ni auwus / et sina tules mino kattusse alla änne ütle ütz sena sis saāb terwes mino heng ... " Lõpuks , <arv>. aastal , samal aastal , kui Prantsusmaal algab Louis XIV , nn. Päikesekuninga personaalne ja absoluutne valitsusaeg , sõlmib Rootsi Venemaaga Tartumaal Kärdes rahulepingu , mille järel Liivimaa saab nautida <arv> aastat rahu Rootsi valgustatud despotismi all . Asutatakse talurahvakoole , levib kirjaoskus , trükitakse esimesed tõelised eesti- ja lätikeelsed raamatud jne. Alles Põhjasõjaga , <arv>. aastaks , viib Venemaa tsaar Peeter Suure juhtimisel oma tahte lõpuks läbi ja saab Vana-Liivimaa alade ainuvalitsejaks järgneva enam kui kahe sajandi jooksul . Vana-Liivimaa jagatakse administratiivselt ( juba alates Rootsi ajast ) Eestimaa ( Põhja-Eesti , pealinnaga Tallinnas ) ja Liivimaa ( nüüdsed Lõuna-Eesti ja Põhja-Läti , pealinnaga Riias ) kubermanguks . Siit ka teatav segadus Liivimaa nime kasutamisel . Vana-Liivimaa hõlmas kogu nüüdset Eesti-ala ja poole tänasest Läti Vabariigist , kuna aga Liivimaa kubermangul oli pistmist ainult Lõuna-Eesti ja Põhja-Lätiga . Arvatavasti aga ei kao ükski küllalt kaua eksisteerinud maa või riik nii ruttu kui paari sajandiga ja Liivimaa , mis hõlmab nüüdset Eestit ja Põhja-Lätit , on üks senini äratuntav ajalooline piirkond oma spetsiifilise saatusega . Setumaa , nagu öeldud , ei kuulunud ajalooliselt Liivimaa koosseisu , vaid jäi Vene aladele . Eestiga liideti Setumaa alles pärast Eestile võidukat Vabadussõda . <arv>. aasta Tartu rahulepinguga Eesti ja Nõukogude Venemaa vahel läks Petseri ( 'koopad' ) oma ajaloolise kloostriga Eesti Vabariigile ning tänu sellele säilis ka klooster , sellal kui neid Venemaal massiliselt hävitati . Nõukogude perioodil tõmmati administratiivpiir Eesti NSV ja Vene NFSV vahel aga kuskilt vahepealt , nii et peamiselt venekeelse elanikkonnaga alad , sealhulgas Petseri linn , jäid taas Venemaa poolele , osa vanast Setumaast aga liideti administratiivselt Eesti Võru ja Põlva rajooniga . Taasiseseisvumise järel üritas Eesti Vabariik taastada Versailles' konverentsi aegset olukorda kui ajaloolist õiglust , kuid Venemaa keeldus igasugustest territoriaalsetest kontsessioonidest ja reaalne riigipiir rajati täpselt nõukogudeaegsele administratiivpiirile . Eesti nimetab seda piiri senini ametlikult kontrolljooneks , kuigi tal pole mingeid vahendeid ega ka tegelikku huvi nende majanduslikult ebaoluliste alade taasliitmiseks . Vastseliina piiskopilinnuse varemetest Venemaa piirini on siiski paarkümmend kilomeetrit , nii et võib öelda : seitsme sajandiga on " Lääne-Rooma " alade piir nihkunud siin just nii palju ida poole . Kuid mitte konfessioonipiir . Tõsi , see valitsev konfessioon ei torganud lihavõttepühapäeva hommikusel Setumaal küll kuidagi eriliselt silma . Kõikjal valitses suur vaikus , kui mitte arvestada mõnel veel haritaval põllul töötavat traktorit . Maainimesed on siiski endistviisi rohkem seotud sesoonsete rütmidega ja ärkavad kevadsuvisel perioodil väga vara . Üllatavalt vara oli avatud ka Värska ( üks Setumaa peamisi alevikke , bourg ) kauplus . See tehakse iga päev lahti juba kell <arv> ja ülestõusmispühapäeva hommik polnud erandiks . See varane algus pole aga niivõrd seotud tööletõttavate maaharijate teenindamisega , kuivõrd nähtusega , mida kutsutakse peaparandamiseks . Nimelt põhjustab vodka ( sageli omavalmistatud ja küllalt mürgine ) rohke tarbimine , mis Setumaal on väga levinud , joomajärgsel hommikul peavalu ja muid ebameeldiva enesetunde nähte . Kui aga taas manustada alkoholi , viiakse kesknärvisüsteem uuesti teatud rahuloluseisundisse ning ebameeldivad nähud kaovad . Poe ees hõigati mullegi ühest vanast autost , kus istus mitu nooremat meesisikut : " Mul on samasugune müts kui sul ! Tule paranda pea ära ! " Ostsin poest vorsti , kartulisalatit , kefiiri ( venepärane fermenteeritud piimajook ) , küpsiseid ja limonaadi ning sõitsin selle moonaga edasi piiri poole . Kiriklikke pidustusi mul ei õnnestunudki näha , sest need olid toimunud öösel , nagu õigeusklikel kombeks : kesköö kandis , kui preester kuulutab Kristuse ülestõusmist ning sellega lõpeb ühtlasi paast . Tänapäeval küll paastu üldiselt ei järgita ( preestritel pole enam võimu kontrollida elanikkonna toitumisrežiimi ) , kuid keskööjärgse söögi- ja joogiorgia pidamine on endiselt au sees . Traditsioonist on säilinud vaid rudimendid , sealjuures meeldivamad . Piiriäärsesse külla viiv väike kruusatee oli väga konarlik , kohtasin sellel vaid ühte vanemat küürus naist , kes küllaltki energilisel kõnnakul , kepp käes , mulle vastu tuli , kadudes auto tagant tõusvasse tolmupilve . Võimalik , et ta suundus surnuaiale , sooritama mingeid traditsioonilisi riitusi . Teeäärsed põllud olid valdavalt maha jäetud , silma hakkas mitu kokku vajunud maja , mille ümber leidus vanu õunapuid , veel mitte õitsevaid , ja toomingaid , mis olid juba täies õies . Küla ise jättis meeldiva ja heakorrastatud mulje . Tee lõppes aedade vahel veekogu kaldal . Kaardilt vaadates selgus , et tegemist on ühe Peipsi järve sopiga . Peipsi on suur järv , mis kujutab endast peamist looduslikku piiri Liivimaa ja Venemaa vahel . Vastseliina linnus valvas läbipääsu Peipsist lõunas , Narva linnus põhjas . See koht , Podmotsa küla ( Setumaa toponüümid on sageli venekõlalised või on ühel külal kaks nime , vene- ja eestipärane ) , asub Peipsi–Pihkva järve kitsa kaela kohal , kuid laht , mida ma enda ees nägin , oli omakorda vaid selle kaela väljasopistus . Lahe tagant paistis samuti küla , ilusa värvilise sibulakuplilise kirikuga , mille ühte torni ümbritsesid parajasti tellingud . Venemaal on õigeusu kirik saanud taas poolametliku riigikiriku staatuse ning käsutab küllalt suuri varalisi vahendeid . Peale kirikukuplite paistis roostiku tagant Vene piirivalve vaatlustorn . Vanasti olid sellised Liivimaa läänerannikul , seisavad seal veelgi , lagunevad . Piir on tõesti nihkunud . Roostikus häälitsesid konnad , tõenäoliselt haruldased juttselg-kärnkonnad . Vee kohal püüdsid suitsupääsukesed putukaid . Päike oli juba väga ere ja õhutemperatuur võis olla üle <arv> kraadi . Istusin kaldal vedelevale autokummile ja hakkasin sööma . Lusikana kartulisalati jaoks kasutasin Hansapanga ( Liivimaa peamine finantsasutus ) magnetkaarti . Mõtlesin sealjuures , et mu rammus toit meenutab kahtlaselt just traditsioonilist lihavõttetoitu , nagu oleksin minagi traditsiooniga alateadlikult kaasa läinud . On tõsi , et elu kahes erineva kultuuriga riigis on mind muutnud võib-olla keskmisest konformistlikumaks . Instinktiivselt olen õppinud võimalikult täpselt imiteerima kohalikke kombeid , et mitte oma ümbrusest liiga palju erineda . See oleks potentsiaalselt ohtlik . Vahel on see konformism olnud seotud ka inimesega . Olen alati tahtnud saada oma armastatu sarnaseks , samastuda temaga isegi selles , millega ta ise keeldub samastumast , tema põlatud poolega . Nendel kuudel , mis ma peaaegu " elasin " Amidiga , õppisin isegi natuke araabia keelt ( mida Amid tollal küll vist ei osanud , vähemalt ei tahtnud ta sellest midagi kuulda ) . Samuti olen sest ajast saadik , nii-öelda Amidi mälestuseks , osalt ka sellepärast , et see on lihtsalt tervislik , järginud ramadaani paastu , nii enam-vähem . Kuigi ma sugugi ei armasta islami usku ja tegelikult isegi vihkan seda agressiivset religiooni ( kristlus on vähemalt kaotanud oma hambad , pehmenenud ! ) , sest mingil määral röövis just see abstraktne ja paljuski absurdne õpetus minult reaalse , lihast ja verest inimese , kelle nimi oli Amid . Aga Amidini jõuan ma kohe , kui olen lõpetanud oma geograafilis-ajaloolised kõrvalepõiked , mis on muidugi ainult selleks , et vältida valuliku peaasja jutustamist . Oma " paastulõpusöögiga " olin aga juba jõudnud küpsisteni Vikerkaar ja limonaadini Lumivalgeke – mõlemad , tunnistan , ostsin puhtast lapsepõlvenostalgiast ( kevadised klassiekskursioonid ! ) – , kui kõrvalasuvast kollaseks värvitud majast tuli välja üks vanamees . Ta vaatas minu poole ja ilmselt kaalus , kas tulla võõra inimesega juttu ajama või mitte . Ma ei olnud just otseselt tema õues , see võis olla midagi küla paadisadama taolist . Vaatasin tema poole , andes mõista , et mul ei ole suhtlemise vastu midagi . Ta kõndiski minu poole ja küsis , kas olen tulnud õngitsema . Vastasin , et õnge mul küll ei ole , sõidan niisama . Ta paistis ka selle vastusega rahule jäävat . Uurisin temalt kohaliku elu kohta ja ta vastas meeleldi . Kuna administratiivpiir oli väga loogeline ega järginud tegelikult mingit loogikat , siis on mitmed külad jäänud nüüd riigipiiri umbsoppidesse ( cul de sac ) , nii ka Podmotsa . Vanasti olevat sealt Venemaa poolele käinud autoparv , midagi sellist , ilmselt , mida nägin Emajõel Kavastus . Rahva liikumist oli palju olnud , käinud viis bussi päevas , kaks Venemaa , kolm Eesti poole , nüüd käivat ainult üks , Räpina alevisse ( nagu mu üllatuseks hiljem selgus , on see nüüd administratiivselt linn ) . Nõukogude Liit ei olnud täiesti unitaarriik , näiteks Eesti NSV ja Pihkva oblasti vahel oli mitmeid majanduslikke ning elatustaseme-erinevusi . Ka oli kaubavalik kauplustes mõnevõrra teine , ning " piiriala " elanikud kasutasid neid erinevusi elavalt , sooritades nn. kaubareise teisele poolele . Piiriäärsetel elanikel on nüüdki võimalik soodustingimustel saada pikaajalist viisat . Aga kuna tollipunkt on alles Petseris , tuleb , nagu vanamees mulle seletas , tal üle vee umbes <arv> meetri taga paistvasse Kulje külla sõitmiseks läbida <arv> kilomeetrit . Siiski käivat ta Venemaa poolel regulaarselt , seal olevat muu hulgas märksa odavam ja kvaliteetsem autokütus kui Eestis . Kuid seda tohtivat tuua vaid auto paagitäie pluss kümme liitrit . Ta uuris , kui suur paak mu Opel Astral on ; ma ei osanud täpselt öelda . Ta soovitas mulgi endale viisa teha ja samuti aeg-ajalt Venemaa pool käia . Eriti , kui ta kuulis , et elan Tartus Venemaa konsulaadiga ühes majas . " No mis siis viga ! " ütles ta . Ta rääkis minuga võrdlemisi eesti ühiskeele lähedast idioomi , mille eest ma olin talle tänulik , sest setu keelest oleks mul raske aru saada . Temaga ei püüdnud ma ka markeerida mingit Wastse Testamendi murret , sest see oleks olnud ainult naeruväärne . Mõtlesin sealt soojast ja vaiksest Podmotsast ära sõites , et ma peaksin ju tõepoolest endale Vene viisa tegema , aga mitte niivõrd Petseris bensiini järel käimiseks , kuivõrd Moskvas käimiseks , sest sealt oleks mul võib-olla isegi võimalik leida mõni Liz Franzi kunagine tuttav , näiteks too Konstantin Agafonofitši " poiss " , mis ta nimi nüüd oligi . Võib-olla saaks nendelt midagi teada , võib-olla neil on isegi Liz Franziga kontakte olnud , sest minu teada pidas ta kuni viimase ajani ühendust mõnede Moskva " vanameeste " ja " vanaeitedega " , nagu ta ütles , aga võib-olla ka mõnede Moskva " poiste " või " tüdrukutega " , kellest ta vaikis . Ma ei tea . Loodan abi saada Postimehe Moskva korrespondendilt Kadri Liigilt , keda ma tunnen . Uued " emigrandid " , kes me oleme , moodustame mingi lõdva vennas- ja õeskonna , mille liikmed üksteist teatud mõttes väga hästi mõistavad . Ma ei leia enam õiget kontakti ei nendega , kes on kogu selle aja elanud ainult kodumaal , ega ka päris välis-eestlastega , sõjaaegsete pagulaste järeltulijatega , kes on sündinud võõrsil . Pigem siiski viimaste kui esimestega , kuigi just kodu-eestlastega seob mind ühine lapsepõlv , kuni peensusteni ühine keel ( viimasel ajal siiski tunnen , et mõningad uued elemendid selles on mulle tajumatud ) jne. Kõige parem arusaamine , kokkuvõttes , on siiski nendega , kelle geograafiline saatus on minu omaga olnud paralleelne : <arv>ndate aastate emigrantide või poolemigrantidega . Kõik me käime muidugi agarasti Eestis ega loe end ka asukohamaa passi olemasolul õieti selle kodanikeks ; ega ka õieti Eesti kodanikeks . Ma ei tea , kas meil ongi päris oma riiki . Me oleme ka nagu setud . Võib-olla sellepärast see teema mind veetlebki . Ja võrreldes Liz Franziga oleme me kõik , välja arvatud võib-olla need päris noored läände läinud , keda ma eriti ei tunne , viletsad emigrandid . Liz Franz liikus – alguses ühe suure riigi ühest linnast linna , järgides oma vastupandamatut ( irrésistible ) tõusukutset – , siis ühest riigist teise . Teda riigid ei huvitanud , ta pidas neid teisejärguliseks . Ka ei lugenud ta kunagi ajalehti , ei vaadanud televiisorit ega peaaegu kuulanud raadiot . Mulle tundus tema suhtumine tihti põhjendamatult arrogantne : mis viga tal Umberto selja taga laia lehte mängida ! Nüüd mulle tundub , et ta elaski omas ajas ja omas riigis , mis ei sõltunud isegi Umbertost ega tema rahast . Tiirutasin veel natuke mööda neid liivaseid ummikteid , mis lõppesid kõik mõnes vaikses järveäärses külas . Soojus aina kasvas , lõunavool tugevnes , kased olid lookas , ühes kohas kasvasid tee ääres suured paplid ja nende lehed lõhnasid nii tugevasti , et see lõhn järgnes mulle pärituules oma pool kilomeetrit . Eestlased peavad paplit vene puuks . Ladina keeles nimetatakse paplit millegipärast rahvapuuks ( Populus , prantsuse peuplier ) , aga Liivimaal on paplid tõepoolest tulnuktaimed , levinud mõisaaedadest ja Vene sõjaväelinnakutest . Viimasel aastakümnel , iseseisvuse ajal , on neid nagu kättemaksuks välja juuritud ja hävitatud . Ometi ei lõhna ükski kodumaine lehtpuu nii hästi , samuti meeldib mulle papli tugev falliline võrakuju . See ootamatu kuumus tõstis pidevalt minus iha , sihitut iha . Inimene on imetaja , kelle seksuaalne aktiivsus vältab aasta ringi , mitte ainult jooksuaegadel , kuid indlus , kiim ( le rut ) saavutab oma haripunkti siiski kevadsuvisel perioodil , mälestusena ilmselt meie looduslikust minevikust ( nagu olevik poleks looduslik ! ) . Umbes <arv>–<arv>% tänapäeva tarbimisühiskonna inimese seksuaalsest aktiivsusest ei ole otseselt seotud sigimisega , vaid kujutab endast viljatut erootilist mängu , vahel ka vägivalda , üldiselt aga mõnu ( le plaisir ) tarbimist . Ometi peetakse teatud sugulise rahulduse saavutamise viise loomulikeks ( naturel ) , looduslikeks , teisi ebaloomulikeks ( dénaturé ) , koguni loomuvastasteks pahedeks ( vices contre nature ) . Minul isiklikult puuduvad andmed Looduse kavatsustest ( intentions ) ja tema poolt seatud salajasest korrast ( ordre ) . Mul on raske kujutleda , et miski looduses saaks minna loodusega vastuollu , see kujutlus peidaks endas otsekohe kujutluse Loodusest kui Heast ja tema vaenlasest ( kes muuseas on osa temast ) kui Kurjast . Kuid mul on raske lõpuni mõista teoloogilise maailmapildi loogikat . Ühel hetkel nõutakse seal lihtsalt usku , siis saab jälle edasi minna , nagu midagi poleks olnud : vasturääkivusest on , silmad kinni , üle hüpatud . Ometi kõlab see , mida ma siin kirjutan , õigustusena . Seal Setumaal <arv>. mai , vana kalendri lihavõttepüha tugevas lõunavooluses ei tundnud ma aga muud kui iha ja mõtlesin , kuidas seda rahuldada . Seda oli vaja . Ma polnud saanud seda rahuldada Veiko juures . Ma taipan praegu ( alles ! ) , et mind ei viinud tema juurde miski muu kui ebateadlik erootiline tõmme ( ikka veel ! ) , ebamäärane kujutlus , et iha leiab seekord ometi rahulduse . Loomulikult kadus see kujutlus Veikot nähes isegi alateadvusest , kui selline asi olemas on . Niisiis olin ma seal oma Opel Astras , mida päike juba palavaks küttis , tõsiselt kiimas , en rut . Ühes kohas järjekordsel kollasel liivasel teel tuli mulle vastu üks skuuter ( vanasti kutsuti neid " mopeed " , " sääreväristaja " ) , seljas kaks poissi , vanuses nii <arv>–<arv> , seega eas , kui organismi suguline aktiivsus on äärmiselt kõrge , kuid võimalused selle " loomulikul teel " lahendamiseks praktiliselt puuduvad , eriti , ma kujutan ette , kui elatakse Setumaa külas . Taga istuv poiss hoidis ees istuval alakeha ümbert kinni ja oli tugevasti tema selja vastu liibunud . Nad naersid , õhetasid . See vaatepilt möödus minust kiiresti ja meenutas kohe briti alternatiivse filmilooja Derek Jarmani autobiograafilisest raamatust " Human Nature " loetud lugu sellest , kuidas tal poisikesena oli kuskil tööliskvartalis üks vanem sõber , kellel oli kas mootorratas või skuuter . Ta istus selle vanema sõbra taga , käed tema püksis . Mida enam ta seda silitas , seda enam lisas too gaasi . Minul sellised lapsepõlvemälestused puuduvad . Ma ei tea , kas äärmine suguline inhibeeritus on omane nimelt Liivimaa mentaliteetidele või on see saksa kultuuriruumile ühisem . Mulle näib , et midagi säärast ei kohta ei Prantsusmaal ( ilmselt siis ka Suurbritannias ) ega venelaste hulgas . Võib-olla on see midagi väikerahvastele ainuomast ja sellest sugulisest " häbelikkusest " tulenebki nende madal sigivus , kokkuvõttes väiksus ? Need setu või vene poisid paistsid igatahes end teineteisega üsna vabalt tundvat . Keerasin auto sealsamas võsavahelisele teele . Selgus , et see viis järve äärde . Seal õitses massiliselt toomingaid . Otsustasin ennast sealsamas autoistmel ära rahuldada , aga siis hakkas hirm , et keegi võib teed mööda järve äärest tulla ja näha . Kui sa paned kevadel metsas auto tagaistmel naist , tagumik akna taga üles-alla liikumas , siis mööduvad inimesed heldinult naeratades , kuigi piinlikult kõrvale vaadates . Kui sa paned meest , siis ei pruugita aru saada , et all on mees , ja möödutakse samuti heldinult naeratades . Kui sa aga paned iseennast , võidakse isegi kutsuda politsei . Vähemalt mulle tundub nii . Läksin kontrolliks järve poole ja sealt tulidki kohe kaks poissi , kandes enda vahel valget plastikust kalakasti . Keda või kuidas sellised külapoisid panevad , ma ei tea . Mul hakkas natuke õudne mõttest , et nad oleksid võinud mind näha . Teretasin neid ja küsisin rumalalt , kas see tee viib järve äärde ( järv ei paistnud veel ) . Nad vastasid aga tõsiselt , et viib küll . Need poisid teineteist ei pane , masturbeerivad kumbki omaette . Järve ääres oli liiga lage ja tuuline . Läksin metsa tagasi , peale toomingate lõhnasid seal tugevasti noored arukase ( Betula pendula ) lehed , rohi ei olnud veel kuigi kõrgeks kasvanud , jalgade all krabisesid alles mullused lehed . Jälgisin instinktiivselt , ega ussi jala ette ei jää . Üks konn ainult hüppas ja ehmatas mind . Toetasin selja tugevasti vastu kasetüve . Koera haukumine külast mõjus alarmeerivalt ja lõdvendas korraks erektsiooni . Orgasm ei tulnud ruttu , aga oli selle eest võimas ja viimase eluperioodi üks rahuldustpakkuvamaid . Sperma langes kuhugi sinna ettepoole pruunidele lehtedele , ma ei vaadanud , pea oli kuklas , nägin sinist taevast ja helerohelisi lendavaid oksi . Teise inimesega ei saa peaaegu kunagi nii head , oled sunnitud temale keskenduma . Siiski tekkis seejärel igatsus teise inimese järele , oleks teda hajameelselt hellitanud , temaga lobisenud , tema kõrval tukkunud . Tagasiteel peatas mind siiski politsei . See ei olnud õnneks kiiruse ületamise pärast . Eesti maanteedel oled pidevas stressis ja valvel ( alerte ) , et sind peatatakse ning sulle tehakse protokoll ( procés verbal ) selle eest , et sa oled maapinna suhtes liikunud kiirusega <arv> või <arv> km/h . Kiiremini ma tavaliselt ei sõida ka , sest esiteks on see tõesti ohtlik ja teiseks hakkab Opel Astra vibreerima . Seekord mul polnudki ülekiirust , sõitsin rahulikult . See oli hoopis teesulg ( barriére ) . Seal oli üks politseimundris vanem politseinik , kes viibutas peatumismärguande kettakest , ja lisaks veel kolm või neli mustas eraldusmärkideta riietuses ja kuulivestidega meest , lühikesed , ilmselt Uzi ( Iisraeli ) automaadid ( pistolet-mitrailleur ) rihmaga üle õla . Tee oli suletud oranžide plastikust koonustega . Huvitav , mõtlesin , kui ma nendest läbi sõidaksin ( need lendaksid kolinal kahte lehte , kerged , nagu nad peaksid olema ) , kas siis avataks mu pihta tuli ? Ilmselt on tegemist kas mingi suure õppusega või otsitakse kedagi . Siis tuli mulle meelde eelmisel päeval Postimehest loetud lugu kahest tõenäolisest sarimõrtsukast . Nimelt on kuu aja jooksul toimunud mitu sarnase käekirjaga kuritegu . Postimees toob ära järgmise loendi : <arv>. märtsil kella <arv> paiku tapetakse lasuga pähe Tartus üks taksojuht ning röövitakse tema rahakott umbes kahesaja krooniga ( <arv> € ) . <arv>. märtsil umbes kell <arv>.<arv> tapetakse Tartus lasuga pähe üks väikepoodnik ( épicier ) , saades saagiks vürtspoe kassa , u. <arv> krooni ( <arv> € ) . Seejärel , <arv>. aprillil <arv>.<arv> haavab mõrvar raskelt , lasuga pähe Tartus Riia maanteel asuvas poes naismüüjat ning võtab kaasa tema mobiiltelefoni ja <arv> krooni ( <arv> € ) kassaraha . Seejärel , Kirde-Eesti peamiselt etniliste venelastega asustatud väikeses tööstuslinnas ( kunagine suur sõjatehas ) Sillamäel tapetakse <arv>. aprillil kella <arv>.<arv> paiku lasuga pähe autojuht ja haavatakse tema kõrval istuvat naist , saades saagiks koti <arv> krooniga ( u. <arv>€ ) . Lõpuks , <arv>. mail kella <arv>.<arv> ja <arv>.<arv> vahel tapetakse kahe lasuga Tallinnas maaliinide autobussijaama lähedal asuva jahirelvade kaupluse <arv>-aastane meesmüüja , purustatakse üks vitriin ning viiakse kaasa karp padruneid . Juhtudel , kui on õnnestunud leida mingeid tunnistajaid , on räägitud kahest vene keelt kõnelevast noormehest , üks heleda , teine tumeda peaga . Nad pole kandnud maske . Neile omistatakse veel üks märtsis toimunud pommiplahvatus ühe Tallinna südalinna relvaäri ees , kus inimesi ei hukkunud , kuid leiti plahvatamata lõhkekeha , millel oli sildike kirjaga Predator , Kiskja . Ma pean ütlema , et see kuritegude nimekiri , mida ma Tartu Kuperjanovi tänava väikekohvikus eelmise päeva hommikul hajameelselt lugenud olin , jättis mu üsna ükskõikseks . Esiteks ei esitatud ühegi ohvri kohta mingit lugu . Näiteks , et ta kavatses just abielluda , et ta pidi samal päeval lendama Ameerikasse ; või siis et ohvri ema jutustus tema lapsepõlvest , unistustest . See oleks liigutanud kujutlusvõimet . Teiseks ei tõsta ka kuu aja jooksul <arv>,<arv> miljoni elanikuga riigis toimunud viis tapmist või tapmiskatset kuigi oluliselt tõenäolist ohtu langeda ise röövmõrva ohvriks . Umbes sama liigutavad kui see mõrvakroonika on iga nädal Iisraelist saabuvad teated suitsiidirünnakutest ja Iisraeli armee kättemaksuaktsioonidest . Mulle isiklikult on nad teatud põhjustel ( Amid ) isegi liigutavamad , õigemini ängistusttekitavamad . Tolles Kuperjanovi , nõukogude perioodil Heidemanni tänava kohvikus ( lisaks minule oli seal seltskond purjus Soome turiste , kes vaatamata varasele kellaajale õlut ja vodkat jõid ) valdas mu meeli pigem see mulje , mille olin saanud Tartu raudteejaamast . Jalutasin sinna , et vaadata , kas ehk mõne rongiga võiks kuhugi linnast välja sõita , jalgratas kaasas jne. Jaamaesine oli täiesti inimtühi , sel laupäevahommikul seisis seal ainult üks takso , röövmõrvari potentsiaalne ohver rooli taga päikese käes tukkumas . Minu mälestustes oli vaksaliesine alati sagimist täis . Jaamahoone ise on puidust , XIX sajandi vene romantilises stiilis ( nikerdustega ) , rajatud ilmselt tolle sajandi lõpul , siis , kui see raudteeharugi , mis viib siit edasi Valga kaudu Riiga ja Petseri kaudu Venemaale , Moskvasse . Sissekäigu varikatuse all seinal oli sõiduplaan , millest selgus , et Tartu jaamast väljub ööpäevas vaid kuus rongi , sihtkohtadeks Tallinn ( <arv> korda päevas ) , Valga ( <arv> ) , Elva ( Tartu-lähedane linnake , <arv> korda ) ja Orava ( küla enne Venemaa piiri , Petseri pool , <arv> kord ) . Nõukogude perioodil ja veel hiljaaegugi oli neid kohalikke ronge umbes <arv>-<arv> korda rohkem , lisaks Pihkva , Riia , Minski , Moskva liinid . Tol ajal oli see väike vaksal ebameeldivalt rahvarohke , täis Venemaalt saabunud " kaubareisijate " kompse ( bagages ) ja sibula- , küüslauguhaisu . Nüüd tundub see juba kadunud eksootikana , nagu mingi Orient-Ekspress . Jaamahoone ise oli üldse lukus . Võib-olla avatakse ta rongide väljumise ajal , kuid enne õhtupoolikut polnud ühegi rongi väljumist ette näha . Sellele ma seal kohvikus ajalehte sirvides mõtlesingi : kui kiiresti asjad , mis tundusid igavesed , ja igavesti tüütud , nagu sibulahaisune rüsin Tartu raudteejaamas , kaovad , nii et jälgegi ei jää . Ma usun , et need , kes elavad Tartus , isegi ei mäleta enam hästi , et kunagi oli teisiti , harjumus uuega on neis vana mälestuse juba nüristanud . Ma ei saa ka öelda , et mul oleks kahju , et rongid enam ei käi . Mingil hetkel ma vist lihtsalt lakkasin muutuste pärast kahjutunnet tundmast . Otsustasin , et sellel pole mingit mõtet . See otsus tuli millalgi läinud sügisel ja võimalik , et ( tagantjärele ) Liz Franzi mõjul , sest tema ei kahetsenud kunagi midagi . Ta oli teinud isegi eestikeelse versiooni Edith Piafi laulust " Ma ei kahetse midagi " , kus teatavasti on sõnad : " Jälle alustan tühjusest ma " ( je recommence á zéro ) ja : " sinuga uus on kõik taas " . Liz Franzi interpretatsioon oli muidugi üsna erinev Edith Piafi tundelisest ekspressiivsusest . Ta laulis seda pigem vaikselt , aga väga tugeva sisemise veendumusega , nagu manades , nagu kohtus tunnistust andes . Mulle tundus Liz Franzi hoiak elus ( mitte lauludes ) mõnigi kord kalk ja julm . Ma ei tea , kas ta tõepoolest ei kahetsenud midagi . Ma tahaksin teada , Liz Franz , kui sa oled elus , kas sul on kahju , et sa ei näe mind enam , või , jäädes rangelt vaid mulle teadaoleva juurde : et mina ei näe sind ? Ja juhul , kui sa ikkagi nii oled otsustanud , siis miks , mis põhjusel ? Rongide sõiduplaanist sain aru , et paljudes väiksemates peatustes , nn. teivasjaamades ( arrét ? ) , ei peatu enam üldse ühtegi rongi . Meie vahel , minu ja Liz Franzi vahel oli samuti kunagi hämmastavalt tihe liiklus . Nüüd on see jaam suletud . Isegi mitte lihtsalt tühi , nagu tema Moskva-aegses laulus " " ( Salle d'attente ) , kus " tühi ootesaal " ( mõeldamatu Nõukogude Liidus , kus ka öösiti jaamad täis olid , reisijad magasid pinkidel ja põrandal ) tekitas tunde , et laul on mingist välismaa linnast , mingist Prantsusmaa või Šveitsi väikelinnast , kus armastajad , mõlemad saabunud suurlinnadest , salaja kokku saavad – õieti peavad saama , sest teine ei tulnud kunagi : ... ...  Aga hoopis rohkem kui too esikülje mõrvakroonika ( polnud veel sugugi selge , et tegu on olnud alati samade kurjategijatega ) liigutas mind ajalehe teise külje lugu <arv>-aastasest poisikesest , kes eelmisel öösel otse siin minu maja taga oli puruks pussitatud . Ülikooli kliiniku kirurg , kes öö otsa poisikest oli kokku õmmelnud , ütles , et nii hullu pilti pole tema oma praktikas veel näinud : noahaavu oli palju nii näos , kaelas , kehas , jalgadel ... Tegemist oli poolkodutu poisikesega , kelle ema ( see selgus alles eilsest lehest ) kuulub niinimetatud asotsiaalide ( sks. Asozial ) , s.o. töötute , joodikute jne. kategooriasse . Poiss olevat pidanud järgmisel päeval lastekodusse saadetama . Politseiesindaja arvates oli peaaegu kindlasti tegemist poisikestekamba omavahelise arveteõiendamisega ( réglement de comptes ) . Ta lisas veel , et need on tihti eriti julmad ja säärane oma kaaslase purustamine ei olevat sugugi haruldane . Võimalik , et too poisike oli kellelegi neist võlgu ja ähvardas nüüd silmapiirilt kaduda . Sel juhul oli tegemist rutiinse majandusliku toiminguga , milleks on võlgade sissenõudmine deebitorilt . Praeguseni viibib ta ülikooli kliiniku intensiivraviosakonnas ega ole teadvusele tulnud . Säärased lood mõjuvad mulle alati üsna raskelt , sest ma kujutan elavalt ette , mida too poiss pidi läbi elama . Nad ei tapnud teda , igatahes mitte kohe . See võttis väga kaua aega ja see pidi olema väga valus . Peale selle on kohutav , kui sa oled endast lootusetult võimsama jõu ( force majeure ) meelevallas , kui sul pole mingit pääsu ( issue ) . Prantsusmaal on täna taevaminemispüha ( l'Ascension ) . Siin on muidugi ka , kiriklikus mõttes , aga kuna see pole riiklik vaba päev , siis ei tea sellest eriti keegi . Aga Pariis on täna hommikul vaikne ja üsna inimtühi . Kuna taevaminemispüha on alati neljapäeval , siis teeb enamik inimesi endale selle kuulsa taevaminemissilla ( pont de l'Ascension ) , s.o. võtab reede ka vabaks ja sõidab linnast ära . On juba peaaegu suvi . Selline Pariis meeldib mulle kõige rohkem . Mina ei sõida sel ajal kunagi kuhugi ära , sest linn ise on siis peaaegu nagu maa : inimesed sõidavad minu eest ja mul pole põgeneda vaja . Tegelikult sõidan ma muulgi ajal haruharva Pariisist kuhugi . Pole raha , pole ettevõtlikkust , näib , nagu oleks vaja tohutut jõupingutust ennast sellest linnast väljarebimiseks . Taevaminemispüha ja teised pühad kevadises tsüklis ( viimane neist on nelipüha , see on ületulev pühapäev , ja siis on prantslastel esmaspäev vaba ) on aga ainult ettevalmistus linna suvisele tühjenemisele . See Pariis , kuum ja tühi , kui paljude äride raudkardinaid ei tõsteta nädalate viisi ( Paris des canicules ) , on mulle kõige südamelähedasem , see on minu linn . <arv>. juulist <arv>. augustini . <arv>. juuli on rahvuspüha ja <arv>. august on Assomption , Neitsi Maria taevaminemine , see on ka püha , puhkusteorgia tipp , selle päeva ümber on isegi alt pagaripood kaks või kolm päeva suletud . Mu katusealuses korteris tõuseb temperatuur püsivalt üle kolmekümne viie kraadi . Mingit jahedust leiab ainult Monceau pargi või Luksemburgi aia puude alt . Sinna koonduvad ka vähesed linna jäänud inimesed ( keda pole muidugi üldse mitte nii vähe ) . Seal , puude vilus , mis lõhnab niidetud ja kõrbeva rohu , pargiteede valge tolmu järele , kohtasin ma Amidi . Või kohtas tema mind , õigemini , vist . See oli augustis , just tolle Assomption'i paiku , täpset kuupäeva ma ei mäleta , <arv>. aastal . Kas võib öelda , et seoses inimmassi tuntava hõrenemisega linnas tõusis linnajäänute omavahelise kohtumise tõenäosus oluliselt ? Siiski jäi see ( A kohtumise tõenäosus just B-ga ) äärmiselt madalaks . Pigem võib öelda , et kuumus suurendab korraga nii iha kui ka üksindust , öösiti ei saa higist märgade linade vahel und ja päevad on hallutsineeritud öistest unenägudest . Ma ei tea , miks ma hakkasin praegu rääkima hilissuvisest Pariisist , kui praegu on alles <arv>. mai , ma olen Tartus . Muide , eile oli neil seal Prantsusmaal veel üks püha , võidupüha nimelt , nii et sel aastal on pont de l'Ascension eriti võimas ja massiline , Pariis on praegu praktiliselt maha jäetud . Mul on vist hakanud tekkima see , mida nimetatakse koduigatsuseks . Kuigi ma olen Tartus juba harjunud , ma harjun uute kohtadega väga ruttu , peaasi , et seal oleks kuskil rahus olla , oma nurk , kuhu keegi ei saa . Vahepeal , pärast Setumaa-reisi , käisin Tallinnas seoses selle metsavendade filmi projektiga , mille rahast ma maksan seda korterit . Seda filmi teeb Eerik Kross , tuntud eesti kirjaniku Jaan Krossi poeg . Jaan Kross on kirjutanud peamiselt ajaloolisi romaane , neist tuntuim on " Keisri hull " ( Le Fou du Tsar ) . Jaan Krossi loomingu peamine paatos on suunatud selle tõestamisele , et Liivi- ja Eestimaa ( Estlande ) , nende Rootsi Kuningriigi ja Vene Keisririigi provintside aadlist jt. baltisakslastest oli silmapaistev osa eesti , s.o. talupoeglikku päritolu . Teiste sõnadega , et mõnigi Peterburi õukonnas või Tartu ülikoolis karjääri teinud " saksa " admiral , teadlane või poliitik oli tegelikult " eestlane " . Jaan Kross on üritanud sel teel pikendada ja kaunistada meie rahva ajalugu . Minu arvates oleks ökonoomsem eeldada , et kõik eestlased on tegelikult sakslased , kuid sellised , kes kõnelevad väga omapärast dialekti . Aadel on tihti rääkinud teist keelt kui lihtrahvas , ning koguni tõestanud oma radikaalselt teistsugust päritolu . Näiteks prantsuse aadlike seas viljeldi XVIII sajandil teooriat , et nad pärinevad frankidest , kes kunagi alistasid gallialased ( kellest pärineb siis kogu alamrahvas ) . See teooria maksis neile revolutsiooni ajal palju verd , samuti kui Eesti revolutsiooni ( Vabadussõja ) ajal maksis Balti aadlile nii verd kui maid nende arrogantne ja kompromissitu vastandumine kohalikule lihtrahvale . Selles mõttes oli nende eksproprieerimine täiesti õiglane . Jäikus on alati autodestruktiivne . Jaan Krossi poeg Eerik töötas mõnda aega uue vabariigi luureteenistuses , jätkates sellega isa joont , kes oma ajalooliste romaanide ridade vahel üritas sooritada subversiooni nõukogude riigi ja selle ideoloogia vastu . Nüüd on läinud ta ( poeg ) veel kaugemale . Oma sõjaajaloolise filmiga nõukogudevastasest vabadusvõitlusest püüab ta muuta eestlaste ajaloolist enesetunnetust ohverrahva omast võitlejarahva ( peuple guerriére ) omaks . Seda filmi ma konsulteeringi . Ma leian , et selles ettevõttes on suurt joont , kuid veel suuremat joont on nendes inimestes , kes ennast individuaalselt suudavad lahti rebida oma rahva kollektiivsest saatusest , tõusta sellest kõrgemale , teatud mõttes tühistada selle determineerituse . Kutset sellisele teele kuulsin ma , usun nüüd , Liz Franzi lauludest , seda enam , et neil polnud tollal kunagi poliitilis-sotsiaalset sisu ning et need tegelesid vaid üksikisiku probleemidega . Mõnikord , eriti <arv>ndatel , olid nad isegi üsna kerglased : " Kui sa arvad , et sind ar-mas-tan ... " ( tai-da-raida-taida-rai-rai-raa ... ) . Minu jaoks , kes ma olin ennast meie " radioola " juurde tugitooli kerinud – kedagi polnud kodus , ma võisin radioola keerata nii kõvaks kui andis – , olid need laulud kõik hümnid vabadusele , võitluskutsed . Mõnikord ma masturbeerisin nende saatel . Pärast seda tundusid nad kurvad , melanhoolsed , võisid isegi nutma ajada . Lõpuks tuli alati keegi koju ja ma pidin oma orgia lõpetama . Tallinnas ei ole mul nüüd kuskil ööbida , kui mitte vanemate juures Nõmmel ( Tallinna eeslinn , aedlinn ) , aga seal ei suuda ma päevagi vastu pidada , õieti juba esimestel tundidel tajun ma kohutava , seest õõnsaks tegeva tagasilanguse tunnet . Ma ei tohi sinna jääda . Mõnikord , meie " külastusabielu " aastatel , põgenesin ka Liz Franzi juurest Weitzenbergi tänava korterist sinna vanemate juurde , et kinnitada ( affirmer ) Liz Franzile oma autonoomsust . Kuid seal olles tundus Lizi korter tõelise vabadusesaarena ja ma olin seal , nii-öelda tema embuses , tagasi tihti juba samaks õhtuks . Üle ühe öö ei pidanud ma kodus kunagi vastu . Liz Franz ei solvunud ega pahandanud mu äkiliste lahkumiste peale mitte kunagi . Ta teadis , et kadunud poeg ei jää kauaks kadunuks . Seegi kord Tallinnas olles jalutasin päeval pärast " loomingulist koosolekut " filmiprodutsendi juures , ei tea isegi miks ( nagu loll : nagu " kurjategija " , kes alati oma roimapaigale ( lieu du crime ) tagasi tuleb ) mööda Weitzenbergi tänavat ja vahtisin silmanurgast neid ülemise korruse aknaid . Kardinad olid täpselt nii , nagu nad minust jäid , tundus . Mingit liikumist polnud seal märgata . Kogu tänav oli nii inimtühi ja vaikne , isegi koer vastasmaja õues , kes muidu alati haugub , lebas , pea käppadel , ja ainult saatis mind pilguga . Mul hakkas natuke õudne ja ma läksin sealt ruttu ära . Sõitsin kohe õhtul Tartusse tagasi . Maantee oli sellel suunal üsna tühi , päike tagant , politseid enam polnud , teekond võttis vist ainult poolteist tundi ja tekitas mingi imeliku vabadusetunde . " Võib-olla siiski ... võib-olla siiski ... " – umbes selliste sõnadega võiks iseloomustada seda tunnet . Võib-olla siiski saan ka mina vabaks , individuaalselt , mitte ainult kollektiivselt , ühe rahva liikmena . Võib-olla siiski oli ka Liz Franz ainult üks etapp , võib-olla kõige tähtsam , aga ... Aga võib-olla ta siiski lasi oma " pardipoja " vabaks ... Miks just " pardipoja " , sellest edaspidi , see on omaette jutt . Midagi sellist ma tundsin , gaasi vajutades . Tee ääres oli paar üsna lootusetu näoga hääletavat noort poissi . Mõni kõmpis mööda teeperve edasi , justkui kavatseks jalgsi Tartusse jõuda . Raadios nimelt hoiatati elanikkonda üksikute hääletavate ( faire du stop ) meesisikute eest , kes võivad osutuda sarimõrvar Juri Ustimenkoks . Ma arvan , et üksikutel hääletavatel meesisikutel on neil päevil veelgi raskem kui harilikult . Mina ei võtnud ka kedagi peale . Vanasti ma ikka võtsin , just üksikuid hääletavaid poisse . Aga alati oli see pettumus . Esiteks ei olnud nende välimust võimalik kaugelt hinnata ja enamasti osutus see viletsaks . Aga siis oli juba hilja ära öelda . Teiseks osutusid nad erakordselt inhibeerituteks ( verbaalselt , seksuaalset külge ma kunagi ei proovinudki ) , tihti vinnilisteks , õlle järele haisvateks , ühesõnaga tüütuteks . Parem on üksi sõita , keegi ei sega . Fantaseerisin teemal , et ma võtan hääletaja peale ja ta osutub Juri Ustimenkoks , tunnen ta ära alles siis , kui ta autosse istub ja püstolkuulipilduja mu ribide vahele torkab . Ma vaatan talle otsa , aga kuna mu pale lööb sellel surmaohu hetkel eriliselt kiirgama , saab ta – samuti mingi äkilise valgustuse ajel – aru , et mind pole mõtet tappa , et üldse kedagi pole mõtet tappa . Ta hakkab hoopis nutma nagu laps ( ta on ajalehe andmetel ainult <arv>-aastane ) . Mitte küll nende pärast , keda ta on tapnud ( vist ei nuteta nende pärast , kui nad on võõrad ? ) , aga oma tapetud kaaslase pärast , kellega teda sidus teadvustamata , aga seda võimsam armastussuhe , oma raisus elu pärast , hirmu , surmahirmu pärast . Asi on nimelt selles , ma pole seda veel rääkinud , õige jah , et vahepeal saadi neile jälile , ja kui nad üritasid ületada Valgas Eesti–Läti piiri , peatas neid Läti politseipatrull . Nad tapsid ühe politseiniku ning haavasid ühte turvatöötajat ( vigile privé ) , tulevahetuse käigus sai surma ka Juri Ustimenko kaaslane Dmitri Medvedjev . Sündmuskohale jäi diplomaadikohver , milles oli Juri Ustimenko päevik , kuhu oli kleebitud ajaleheväljalõikeid nende mõrtsukatöid kajastavate artiklitega , samuti fotoaparaat , milles oli ilmutamata film . Sellelt filmilt saadigi esimene Juri Ustimenko foto , mis kohe paisati laiali üle kogu vana Liivimaa . Polnud nimelt päris selge , kas kurjategija põgenes tagasi Eestisse või jäi Lätti ning üritas sealtkaudu pääseda Venemaale . Mõlemad sarimõrtsukad ( kellele ilmselt kuuluvadki kõik tapatööd , mida varem tsiteeritud Postimees loetles ) olid nimelt Peterburi Peeter Suure nimelise sõjamerekooli kursandid . Foto , millest oli tehtud tagaotsimiskuulutuste portreesuurendus , ilmus tervikuna järgmise päeva Postimehes . Sellel istub tagaotsitav Ustimenko , väiksem ja blondeeritud juustega , nüüd surnud Medevedjevi ( – l'ours ) , turskema ja mustapealise süles , nagu laps isa süles . Medvedjev seisab , uhke nägu peas , Ustimenkol aga on õnnelik lapselik ilme , ta naeratab , nii et puuduv esihammas paistab ( tähendab , selle puudumine ) . Ma arvan , et " kalkus " , mida üks mu Tallinna tuttav , Anne , luges välja sellest näost , on puhtalt projektsioon . Küll aga võis sealt välja lugeda labiilset psüühilist tüüpi , mis kergesti võib sukelduda fantaasiamaailma . Tema päevikusse oli kleebitud Lenini ja Stalini pilte , ühest oma fotost , kus ta seisab Kadriorus , sealsamas Weitzenbergi tänava lähedal modernistliku baptistikiriku üsna fallilise valge torni taustal , nii et rist on otse tema pea kohal – sellest fotost oli ta ise teinud kollaaži , kleepides sellele ajalehest lõigatud sõnad : ( L'homme de tes réves ) . Tollel pildil oli tal ees " karm " nägu ja ülimalt naiivsed gangsteri-päikeseprillid . Aga seda esimest , sülesistumispilti suurelt Postimehe esiküljel nähes ma võpatasin seesmiselt . Ma tean , milline on nüüd paljude eestlaste interpretatsioon selle " tapjapaari " kohta : pederastid ! Inimestel on nüüd põhjus käes . Kusjuures , omajagu on neil õigus , kuigi nad eksivad peamises . Kahtlemata seob neid kahte sõjakooli kursanti teatud erootiline suhe . Minu analüüsi kohaselt on , tähendab , oli , see suurem , Medvedjev , rohkem naistemees ( eilne ajaleht oli juba kogunud andmeid nende rohketest naissuhetest ) , niisiis selle paari Clyde . Väiksem , see blondeeritud ja nüüd politsei andmetel mustaks värvitud juustega Juri aga , kuigi avalikult naistemees , armastab tegelikult ainult Dmitrit ( Dimat ) , mida ta tõenäoliselt endale nii ei tunnista . Dimale imponeerimiseks ongi ta üles ehitanud selle fantaasiakarakteri , keda ta etendab , selle külmaverelise mõrtsuka . Ta tahab olla nagu need filmikangelased , keda Dima imetleb . Ja mitte ainult : et nad mõlemad oleksid filmikangelased , keda ekraanil lahutab ainult surm . Fantaasia , nagu öeldakse , läks seekord reaalsusega traagiliselt segi . Või õnnelikult , kuidas võtta . Niisiis , juhul kui selle Bonnie ja Clyde'i paari psüühilises joonises on oma osa homoseksuaalsusel , siis nimelt represseeritud , keelatud , sõjakoolilikult ägedal ja samas ülimalt põlatud homoseksuaalsusel . Mõrvad on selle keelatud armastuse sublimatsioon . Et just mõrvad ja kogu see staff , seda on juba lihtne seletada teatud ideoloogilise segadusega , mingi sihitu ajupesuga , mis võib valitseda tolles sõjaväeakadeemias . Vene sõjavägi on teatavasti pärast Nõukogude Impeeriumi lagunemist teravas identiteedikriisis . Arvatavasti elasid need naiivsed noorukid välja oma " isade " ( ülemate ) allasurutud kättemaksuiha ja agressiivsust , tulles tegutsema just neisse Vene Impeeriumist ära lõigatud " kubermangudesse " , jne. Ühesõnaga , Juri langetaks püstolkuulipilduja toru ja nutaks nagu väike laps . Ta on nüüd täiesti üksi ja varem või hiljem saadakse ta kätte . Juhul kui ta elusalt kätte saadakse , ootab teda ilmselt eluaegne vanglakaristus , sest surmanuhtlus on Balti riikides kaotatud ja Venemaal seda ei rakendata . Ma peatan auto , et ta saaks rahulikult nutta ja lahkuda , kui soovib . Küsin , mis ta nüüd edasi teeb . Ta klammerdub minu käsivarre külge ja palub , et ma ei jätaks teda siia , et ma viiksin ta sinna ja sinna . Ma ütlen , et ma ei anna teda üles ( dénoncer ) . Ta usub mind , sest keda tal enam uskuda on , aga kedagi peab inimene uskuma . Viin ta sinna ja sinna . Ma ei lähe ega teata politseile . See on kindel . Ma ei anna kunagi kedagi võimudele üles . Küll võimud isegi hakkama saavad , selleks nad võimud ongi . Isegi Prantsusmaal , mille kohtusüsteemi ja Code Napoléon'i pean ma ometi suhteliselt ausaks ja õiglaseks , ei annaks ma kedagi võimudele üles , jah , ükskõik , mis ta ka teinud oleks . Inimesele peab jääma vabadus , muud ma ei tea . Vabadus kas või ise endale kuul pähe lasta . Ma tean , et see on ühiskonnaohtlik seisukoht , aga midagi pole parata . Tegelikult ma vihkan seaduskuulekust ( olles üldiselt , fantaasiatest väljaspool , häbiväärselt seaduskartlik ja -täpne ) , sest seadusekuulekad inimesed on need , kes sõidutavad teisi ja sõidavad ise gaasiahjudesse . Või Siberi igikeltsa . Paraku , nii see on . Veel vähem tahaksin ma aga kedagi võimudele üles anda siin Liivimaal , kus nii politsei kui ka kohtusüsteem on juba traditsiooniliselt , läbi ajaloo , riigikorrast olenemata , olnud kuulsad oma äraostetavuse ja erapoolikuse ( partialité ) poolest . Kui võimud mind aga peaksid üle kuulama , ütleksin ma , vähemalt ma loodan ( üldiselt võin ka vedelaks lüüa ) , et ei , sellist isikut pole ma näinud . Ma ei mäleta . Kõik ei pea ju lugema ajalehti . Näiteks üks etnilisest venelasest öökioski müüja ( vendeuse ) Tallinnas , kellelt reporter küsis , kas ta kardab sarimõrvarit , oli ülimalt imestanud : tema polnud kuulnud mingist sarimõrvarist ! Mina aga imestan iga kord , kui inimesed kohtus tunnistusi andes võivad vanduda : jah , just seda inimest nägin ma siis ja siis seal ja seal . Kuidas nad nii täpselt mäletavad ? Mina ei tunne tihti ära ka inimest , kellega mitu tundi ja väga huvitatult juttu olen ajanud . Inimestes on nii palju tüüpilist . Ja nii võidakse keegi süüdi mõista lihtsalt sellepärast , et ta kuulub teatud tüüpi . Selle Liivimaal valla päästetud inimjahi juures huvitab mind aga veel üks aspekt . Nimelt see , kui raske siiski inimest leida on . Isegi kui tema pildid on väljas üle kogu maa , kui tema otsimiseks on rakendatud kõik jõud ja kui tema kinnipüüdmisest , olgu elusalt või surnult , saaksid võimulolevad poliitikud teha endale suurepärase PR-ürituse . Aga kui inimene polegi sooritanud kuritegu ? Sest Liz Franz pole minu teada sooritanud ühtegi kuritegu , mis kriminaalkoodeksi alla käiks . Mis ei tähenda , et ta poleks tapnud , vähemalt teatud mõttes , aga sellest ma veel räägin . Teda ei otsita . Ametlikult , võimude jaoks , ta polegi kadunud , ja võimud ei anna ka eraisikutele informatsiooni inimeste asukoha kohta ( tegelikult : nad lihtsalt ei tea ) . Ja ta pole kaotsi läinud mitte väikesel , kuigi metsaderohkel Liivimaal , vaid rangelt võttes kogu maailmas . Kuigi mõistlik oleks siiski piirduda vaid teatud tõenäosemate kohtadega . Näiteks Hiina , üldse Aasia , Aafrika on välistatud . Või enam-vähem . Ladina-Ameerika ? Mu nina ( tõsi , ebausaldusväärne ) ütleb , et tegelikult pole ta sugugi nii " kaugel " , selles mõttes , et kaugel neist paikadest , mida temaga võib seostada . Aga neidki on üsna mitu ja neis elab kokku kümneid miljoneid inimesi . Niisiis : ma leian ta siis , kui ta tahab . Kui Liz Franz tahab . ( Ja kas mina tahan ? ) Või siis on see väga suur juhus . Ükskõik , mida see viimane lause ka tähendaks . Tartusse jõudes – oli juba õhtu , see eriline maikuine videvik , millest tahaks vägisi mingit lubadust välja lugeda – botaanikaaia müürist mööda sõites , vilksamisi jõge nähes , rahunesin äkki maha . Nagu oleksin koju jõudnud . Huvitav , kus see kodu siis ikka on ? Kodu , " kus minuga ei saa juhtuda midagi halba " . Heitsin peaaegu kohe voodisse ja magasin üle hulga aja sügavalt ja kaua . Liz Franz saabus Tartusse minu arvutuste kohaselt <arv>. või <arv>. aastal . Siis ei olnud kevad , nagu praegu , vaid ilmselt aeg sügisepoole suve , august , ja see saabumine seostub minu kujutluses tolle kord juba mainitud lauluga " Tahaksin pihlapuu rüppe ... " Tartu polnud muidugi pihlapuu , vaid ennem pihlapuust välja . Nii palju on Liz Franz mulle oma kodust äratulekust maininud , et ema hoidnud tal käest kõvasti kinni ja palunud , et ära mine . Vanaema polevat sõnagi lausunud , istunud tummalt köögis pliidi ees . Isa polnud kodus . Ta tõmmanud oma käe ema käest lahti ja hakanud minema , bussi peale . Ma ei tea , kas buss tuli otse Tartusse või pidi enne sõitma Viljandisse ja seal teise bussi peale istuma . Ma ei tea ka seda , kus oli tol ajal Tartu maaliinide autobussijaam , praegune hoone on igatahes hilisem . Aga bussijaama on Liz Franz meenutanud . Seal ta tuli bussist välja ja see oli esimene linn , mida ta oma elus nägi , peale Viljandit . Ka Tartu olevat talle pettumuse valmistanud , majad olevat olnud väiksemad , kui ta oli arvanud , palju olevat olnud puid ja lagedust . Kõik see olevat siiski liialt meenutanud maakohta . Aga ta teadis , et Tartus on muusikakool ja et ta läheb sinna . Ta oli enne pidanud kahe inimese käest küsima . Esimene ei teadnud muusikakoolist midagi ja koguni väitis , et Tartus polegi säärast asja , mis oli Lizi üsna ära kohutanud . Arvatavasti oli see mõni maainimene , sama tark kui ta isegi . Teine küll juhatas , aga juhatatav eksis enne kohalejõudmist ära , sest polnud tähelepanelikult kuulanud ja oli suureliselt arvanud , et mis seal siis on , hakkab sinnapoole minema ja muusikakool tuleb vastu nagu Tänassilma meierei . Kolmas , kellelt ta küsis – üks " lahke eideke " , nagu Liz Franz teda iseloomustas , " õieti selline proua , nagu neid siis veel Tartus oli " – , võttis ta käekõrvale ja viis otse kooli juurde , see polnud sealt kuigi kaugel . See pole siitki , kus mina praegu istun , kuigi kaugel , Toomemäe nõlval , Inglisilla all , kohe Püssirohukeldri vastas üle tee . Toomemäest on juba juttu olnud , ainult sildu pole ma maininud . Tolle XIX sajandi romantilise pargi ansamblisse , mis rajati hävinud ordulinnuse , piiskopilossi jms. paigale , hilisemate kaitseehitiste asemele , kuulusid nimelt ka kohustuslikud romantilised sillakesed . Need ei ületa jõge , ainult sügavaid kuivi orgusid . Toomemägi on üsna imposantne küngas küllaltki järskude nõlvadega . Sildu on kaks , Inglisild ja Kuradisild , viimane jääb tänapäeval käiguteedest kõrvale , haiglate taha , aga Inglisild on tänini armastatud jalutuspaik , sellelt avaneb hea vaade all-linnale ja jõe teisele kaldale . Sellel sillal võib meeliskleda täiesti autentselt romantilises XIX sajandi keskpaiga vaimus . Tartus on säilinud palju XIX sajandi kombeid , vastavat õhustikku , omamoodi on tegemist muuseumlinnaga ja eriti huvitav on see , et uued , pealetulevad noored , võtavad need museaalsed kombed ebateadlikult taas ja taas omaks . Ükspäev seisatasin Inglisillal ja kuulasin , kuidas all muusikakooli akende taga harjutas keegi Bachi , see oli vist mõni prelüüd " Hästitempereeritud klaverist " , igatahes Bach . Harjutaja komistas ja võttis tagasi , muusika kostis Toomemäele haruldaselt selgesti , segunes kevadise linnulauluga . Sellisel kujul kuulan ma muusikalisi ettekandeid meelsasti . Ei pea istuma kontserdi lõpuni või vähemalt vaheajani , võid ära jalutada , kui sulle aitab , ja mäng ise ei ole oma ebatäiuslikkuses kuigi pretensioonikas . Lihtsalt muusika . Liz Franzil ei olnud Tartusse jõudes praktiliselt mingit muusikalist ettevalmistust , kui mitte arvestada raadiost ( ja siiski ka vanaemalt , lisaksin ) omandatud lauluoskust ning samuti mõningast arusaamist noodikirjast , mida oli talle õpetanud isa . Lastemuusikakooli nende läheduses polnud ja Viljandisse saatmiseks polnud kellelgi raha ega tahtmist . Aga Liz Franz oli veendunud , et tema " mittetäieliku keskkooli " lõputunnistusest ja vankumatust tahtest piisab täiesti , et muusikakooli sisse saada . Ta oli igatahes välja uurinud , et nimelt sel päeval toimusid muusikakoolis kuulamised , sisseastumiskatsed , ja õhtupoolikul võetigi ta ette . Ülekuulajad olevat olnud " kolm vanaeite " ja kaks neist suhtunud temasse vaenulikult , üks sõbralikult . Nad muidugi pööritasid silmi ja vahetasid omavahel pilke , kui kuulsid tema ettevalmistusest või ettevalmistamatusest . Ta oli ennast nende pilkude all oma vanaema õmmeldud kleidis üsna halvasti tundnud . Võib arvata , et noore tüdrukuna ja Tartu palavas augustiõhus ei higistanud ta just vähe . Kleidi kaenlaalused olid kindlasti reetlikult tumedaks tõmbunud , võib-olla olid sinna juba valged viirudki jõudnud tekkida . Aga nood " vanaeided " olid higistavate plikadega kindlasti harjunud . Kuulnud , et ta tahab õppida " lauljaks " , olid nad armulikult lasknud tal siiski ette laulda . Temal oli ette valmistatud kolm erinevat laulu , kaks nõukogude laulu ja " Üks kask meil kasvas õues " , mida peetakse sageli eesti rahvalikuks lauluks või koguni rahvaviisiks , mis on aga tegelikult Schuberti meloodia ( saksa laulus on kase asemele muidugi pärnapuu ) . Kaks vaenulikku eite , need " kondised " , olid tema laulmise ajal muianud , aga sõbralik , too " ümmargune " , oli talle julgustavalt naeratanud , sellele ta siis oligi laulnud . Aga juba esimese salmi järel oli üks kondistest käega märku andnud , et aitab , ja ta oli poolelt sõnalt vakatanud , endal õõnes tunne . Kondised olid veel omavahel pilke vahetanud , ümmarguse poole polnud nad vaadanudki , ja ta oli õudusega aru saanud , et jäme ots on kondiste käes ja et ümmarguse arvamusest ei hooli nad põrmugi . Siis olid nad talle rääkinud midagi ettevalmistuskursustest , lastemuusikakoolist , isegi tööstuskoolist , kus ta võib esialgu õppida , et siis " paari-kolme aasta pärast " tagasi tulla proovima . Selle " paari-kolme aasta " peale oli Liz Franz sõna lausumata püsti tõusnud ja toast ja majast välja marssinud . Väljas ei osanud ta kuhugi mujale minna , kui kõndis edasi mäest üles , seal olid need punasest tellisest kirikuvaremed , neil oli plank ümber , aga üsna lagunenud , ta puges ühest planguaugust sisse , istus sinna kõrge heina sisse sammaste vahele maha . Aga ta ei nutnud . Ta oli vihane . Seal Peeter-Pauli katedraali varemetes istus ta seni , kuni hakkas pimedaks minema . Siis hakkas tal õudne . Ta tuli planguaugust välja , aga ei mäletanud enam , kustpoolt ta oli tulnud . Seal läheduses põles siiski üks tuli , selle all oli nagu valgem ja julgem , ja sinna tule alla pingi peale ta istuski . Ta ei tundnud Tartus kedagi , ta oli arvanud , et kui ta juba tuleb , siis kindlasti antakse talle ka öömaja ja süüa , muusikakool peaks olema ju õnnelik , et tema , Eliisabet Frants , on tahtnud neile õppima tulla . Nüüd ta ei teadnud , mida edasi teha . Koju tagasi ta ei lähe , see oli talle kohe selge . Augustiöö oli küll soe , aga sitsikleidis hakkas siiski jahe . Tal tuli meelde , et vanaema oli tema vineerist kohvrikesse , ühte isa antud vanasse raadiokasti , toppinud vastu tema tahtmist ka lambavillase kampsuni ( ta oli kindel olnud , et selliseid ei kanna linnas mitte keegi ) ja ta kiskus selle kampsuni nüüd sealt raadiokastist välja ( kastist tuli tuttavat kodulõhna ja teda valdas hetkeline nõrkushoog : kui siiski sõita tagasi ... ) ja tõmbas selga . Nüüd oli soojem edasi istuda . Ta otsustas , et istub hommikuni , eks siis valges paista , mis saab . Ta ei teadvat nüüdki , mis oleks saanud , kui poleks tulnud seda vanameest . Vanamees oli tulnud üle Toomemäe , kus inimesi enam ei liikunud , ja teda vaatama jäänud . Tema vaadanud julgesti vastu , tol ajal polnud tal aimugi , et mõnda vanameest öisel Toomemäel kartma peaks . Ja tõsi on , et veel Roomaski armastas ta hulkuda , hoolimata Umberto Riviera delikaatsetest märkustest , öösiti kõige kahtlasemates kohtades , millest hirmulugusid räägiti ( narkarid , jugoslaavlased , inimkaubandus ) . Näiteks Palatinumi suletud aedade ümbruses lõhnavat tema sõnul öösiti hästi ja nii see ka on , ma olen seal käinud koos Liz Franziga . Seal valitses tõesti väga tugev mingite rohtude lõhn , põhiliselt maarjahein ( Anthoxanthum odoratum ) , ja ka Liz Franz kinnitas , et seal lõhnab just nii nagu tema vanaema pesukapis . Aga tõsi on ka see , et ma märkasin seal meie jalutuskäigu ajal üsnagi kahtlasi varje vilksatamas , ja need polnud sugugi ainult Rooma kuulsad kassid . See vanamees Toomel aga oli tollal õieti tema isa vanune . Nagu hiljem selgus , oli tema nimi Tõnis ja ta töötas teatris Vanemuine ( Tartu ainus teater tollal ) , " laval " , see tähendab mitte ei mänginud laval , vaid ehitas dekoratsioone , ametilt oli ta puusepp või midagi sellist . Nüüd see alles nimetu vanamees küsis , mis ta seal teeb ( ta oli aru saanud , et see on üks maatüdruk ja et ta on hädas , samuti pidas ta sellist laterna all istumist natuke ohtlikuks ) . Liz Franz rääkis vanamehele kohe kõik ära ja hakkas alles siis nutma . Kui ta ise oma lugu enda suust kuulis , hakkas tal endast korraga kole kahju . Nii või teisiti , vanamees Tõnis viis ta enda juurde koju , andis süüa ja tegi talle põrandale aseme . Tõnisel oli väike toapugerik kuskil kesklinnas , ühiskorteris , nagu neid tol ajal oli . ( Ka siin selles majas , kus ma elan , olevat all vanadest suurtest härrasrahva-korteritest tehtud lisavaheseinte abil hulk pisikesi toapugerikke , kus igaühes elas omaette leibkond , tihti terve pere ; kõik need leibkonnad kasutasid korteri ainsat kööki ja tualettruumi . ) Peale selle lubas Tõnis midagi välja mõelda . Liz Franz sai aru , et nüüd Tõnis hoolitseb tema eest , ja jäi rahulikult magama . Hommikul oli ta Tõnise järel teatrisse kõmpinud , jäämata temast sammugi maha , nagu koer . Tõnis ei olevat teda just kaasa kutsunud , aga polevat ka ära ajanud . Nii Liz Franz jäigi teatrisse . See oli tollal see väike vana teater , endise Saksa Teatri juugendstiilis maja . " Vanamehed " , kes dekoratsioonide peal töötasid , organiseerisid talle seal mingi töökoha , mis oli umbes nagu dekoratsioonimaalija abiline , kus tal praktiliselt midagi teha ei tulnud , peale selle , et mõnikord saadeti teda poodi saia ja keefiri ostma . Palk oli <arv> rubla kuus , seda on küll võimatu eurodes väljendada , aga põhimõtteliselt võis sellest söönuks saada , arvestades , et kilone leivapäts maksis midagi nagu <arv> kopikat ja " vanamehed " , küllap eriti too Tõnis , pakkusid talle alati ka oma lõunavõileibu . Tal lubati ka dekoratsiooniruumis " laua all " magada , kuigi see oli tuletõrje-eeskirjadega rangelt keelatud . Arvatavasti sellesama Tõnise korraldusel viis ta paberid ka õhtukeskkooli . Tõnisel naist ega lapsi polnud , oli küll üks lavapoiss , maalt pärit ja näitlemisest huvitatud , kes oli Tõnisele nagu " poja eest " ja kellega Liz Franzil oli esialgu hõõrumist , aga kellega nad pärast sõpradeks said . Selle lavapoisi nime Liz Franz oma sõnul ei mäletanud ja näitlejat polevat temast ka tulnud . Oli vist hoopis jooma hakanud , aga see oli hiljem , siis polnud Liz Franz enam Tartus . Tollel nimetul poisil ( ma väga kahtlen selles mäletamatuses , Liz Franz lihtsalt ei tahtnud mulle öelda ) oli aga kitarr ja ta õpetas Liz Franzi duure võtma ja oma laulmist lihtsal viisil saatma . Mina pole küll näinud Liz Franzi kitarriga või üldse mingi instrumendiga . Saatjad on alati olnud teised . Kuid esimestel esinemistel saatis ta ennast ise . Ka õpetas poiss talle uuemat laulurepertuaari , sellist , mida kuulati lääne raadiojaamadest ( Radio Luxembourg jt. ) ja millest althõlma ka juba heliplaate liikus . Seda ajajärku nimetatakse üldiselt " Hruštšovi sulaks " ( dégel ) . Tolle uuema laulurepertuaari tundmaõppimine oli ehk olulisemgi kui kitarriduurid , sest laulud , mida Liz Franz oli seni õppinud raadiost – jaamadest signatuuriga " Siin Tallinn ! " ja " ! " – , vanaemalt ja isalt , olid , nagu ta nüüd isegi aru sai , täiesti ajast ja arust . Rangelt võttes on siintoodud andmed ka kõik , mis ma Liz Franzi Tartu-perioodist tean . Kui midagi veel meelde tuleb , panen selle kirja , ma tahan , et mu tunnistus oleks nii ammendav kui võimalik , samas ei ole ma kindel , et lisaandmete hankimine midagi olulist lisaks . Ja kust neid hankida ? Tõnis on muidugi ammu surnud ja kui vastab tõele , et too nimetu musikaalne lavapoiss pärast Tõnise surma jooma hakkas , siis võib temagi olla kas surnud või vajunud sellistesse põhjakihtidesse , kus viibivast inimesest enam praktiliselt midagi ei teata , kus inimest enam sama hästi kui olemas pole . Tema nägu on moondunud , paistes , tema riided haisevad . Nii või teisiti on ta sama hästi kui surnud . Nii või teisiti ta vaevalt enam midagi mäletab . Ja kui ka mäletab , ma ei tea , kas ma tahangi seda teada . Igal inimesel on õigus oma eluloole ja mina annan siin edasi Liz Franzi eluloo põhiliselt sellisena , nagu ta ise mulle seda on jutustanud . Ma arvan , et see on kõige tähtsam . Aga ma ei tea isegi seda , kui kaua see Tartu-periood kestis , kas poolteist aastat või kaks ja pool . Sest igal juhul lahkus Liz Franz Tartust talvel , veebruaris või märtsi alguses , ja igal juhul jäi tal õhtukeskkool lõpetamata . Nii on tema ainus ametlik koolidiplom Tänassilma Mittetäieliku Keskkooli lõputunnistus . Ma ei tea ka seda , kas meil on võimalik inimese eluloost tema kohta väga palju valgustavat teada saada . Üht-teist muidugi , aga kui kaugele saab minna nende andmete põhjal tehtud järeldustes ? Kas inimese elus on võimalik näha sellist sümmeetriat , sellist korrapära , et meile teadaolev , juba elatud elu lubaks arvata midagi tõsikindlat tema veel elamata või meile tundmatu elu kohta ? Kas elus on olemas selline sümmeetria , nagu selles Bachi klaveripalas , mida ma Inglisillal muusikakooli akna taga kuulasin ? Kas see sümmeetria , korrapära , loogilisus ( ja samas sellesse peidetud emotsionaalsus , mis ei lase kõike ette aimata ) veetlebki mind ? Üldiselt ei taipa ma muusikast midagi . Ja ma vihkan taolist ebamäärast tundlemist millegi ümber , mida ei tunta . Aga Tartu on küll väga sümmeetriline , korrapärane linn , kuigi see esmapilgul võib-olla nähtav pole . Tema vanem osa , Tartu kitsamas mõttes ( ja ülejäänust pole meil mingit põhjust rääkida ) koosneb kahest kõrgest künkast , üks ühel , teine teisel pool jõge . Üks on juba korduvalt mainitud Toomemägi , Tartu algus . Sellest algusest , keskaegsest Tartust , pole aga järel peaaegu mitte midagi silmatorkavat . Jupp linnamüüri botaanikaaia juures ja kahe kiriku varemed . Peale Peeter-Pauli katedraali on varemetes ( Teisest maailmasõjast saadik ) ka all-linnas asuv Jaani kirik , mis paistab silma oma Tartumaa punasest savist tehtud terrakotafiguuride poolest , olles minu teada Liivimaa ainuke nii rikkalikult kujukestega ( apostlid ja kõik need teised ) kaunistatud kirik . Jaani kirikule on nüüd tehtud uus läikiv tornikiiver , kukk otsas , mis paistab üle linna mitmele poole ning takistab mul ära tundmast omaaegset , minuaegset Tartut . Siis oli see torn veel nudi . Kiivri ja kukega torn meenutab mulle hoopis Tartut vanadelt ennesõjaaegsetelt piltidelt , nii et mul on ajuti tunne , nagu ma oleksin sattunud hoopis ühte vanemasse linna . Oma olemuselt on Tartu puhtalt XIX sajandi linn ja sellest ilmselt ka too sümmeetria , kord , mõistuspärasus ja samas natuke hull romantilisus . Kui mõelda , siis sündis romantism ju vägagi range arhitektuuriga majades . Tartu vanem arhitektuur esindab põhiliselt nn. klassitsismi esteetikat . See on XIX sajandi klassitsism , natuke kroonulik ja kuiv , aga siiski mitte ilma teatud provintsliku elegantsita . Ka Tartu provintslikkus ei ole mitte tänapäevane provintslikkus , globaliseerunud maailma väikelinnade , nagu Tallinna , standardne , supermarketilik ja universaalne provintslikkus . Tartu on tukkuma jäänud oma XIX sajandisse ja nii on tema provintslikkuses midagi seletamatult väärikat , kuigi samas ka midagi väga mädanevat , dekadentlikku . Kui ma usuksin müstika olemasolu , ütleksin , et selles on midagi müstilist . Nüüd ma ütlen , et selles on midagi mulle tabamatut . Toomel asuvad niisiis Liivimaa ühe suurema kiriku , Peeter-Pauli katedraali varemed , varemetena nüüd juba palju vanemaks saanud kui kirik ise , terve olles , saada jõudis . Kindlasti on katedraali alla maetud piiskoppide , ordumeistrite , preestrite , aadlimeeste ja -daamide korjuseid . Kindlasti on need hauad hiljem kõik ka rüüstatud , aga mingid materiaalsed jäänused on seal sama kindlasti ka alles . Ühte Toomemäe orgu on maha maetud ülikooli ehituse ajal likvideeritud Maria surnuaia surnute luud-kondid ja selle kohal on väike punasest tellisest mälestusmärk , mis kannab neljas kohalikus keeles ( seekord on nendeks eesti , saksa , vene ja ladina ) pronkstahvleid , mis möödujaid nendest luiest-kontest informeerivad . Iseseisvumisjärgses vaesuses ja segaduses kangutas keegi pronkstahvlid lahti ja viis metallikokkuostu . Eesti oli sel ajal suur metallieksportöör . Nüüd on need asendatud uutega . Sümboolses ja sümmeetrilises mõttes peab selle nekropoli , mis Toomemägi teatud mõttes on , vasturaskust esindama vastaskalda künkal asuv vana juudi surnuaed . Sinna ei maeta enam XX sajandi <arv>ndatest aastatest saadik , kui uus juudi surnuaed rajati linnast välja Räpina maantee äärde . Nõukogude perioodil oli see vana kalmistu , väike betoonmüüriga ümbritsetud plats , üsna mahajäetud . Sinna on peale kasvanud suured puud , täiesti mets , mille latvades pesitsevad mustad künnivaresed , samuti nagu Toomemäe puudes . Vana juudi surnuaia hauakivid on omapärased selles mõttes , et kolmest kohalikust keelest kohtab seal ainult ühte , ajaloo irooniana saksa keelt . Osa kive on üksnes heebrea keeles . Eesti keelt ei leia sealt sõnakestki . Oluline , kuigi mitte kunagi eriti suur juudi kogukond kujunes Tartusse samuti küllap XIX sajandil ja seoses ülikooliga . Nimelt ei olnud endeemiline antisemitism Liivimaal nii terav kui paljudes teistes Venemaa provintsides ( nii oli see taas nõukogude võimu ajal , kui mõnedki juudi õpetlased , nende seas semiootik Juri Lotman , Venemaalt Tartusse tulid ) ja juudid said siin elada suhteliselt rahulikult kuni Teise maailmasõjani . Siis hävitati , ja väga kiiresti , praktiliselt kõik , kes polnud saanud või taibanud itta põgeneda ( ja neistki hukkusid või tapeti paljud ) . Eile kuulsin , et siin selle maja keldris oli sõja ajal olnud juutide vangla , ilmselt mingi ajutine kinnipidamiskoht . Taas saatuse irooniana , meenutagem , jäi see maja siinkandis ainsana pommitamisest püsti , võib-olla mälestuseks , ma ei tea . Juutide hävitamine Eestis läks Saksa võimudel seda kergemini , et kohalik elanikkond tegi meelsasti koostööd . Asi oli nimelt selles , et Saksa okupatsioonile eelnev nõukogude okupatsioon oli just sõja eelõhtul hakkama saanud kohaliku eliidi massilise deporteerimise ning tapmisega . Nii tervitati natslikku armeed üldiselt kui vabastajaid . Ja kuna nõukogude võimuga koostööd teinute seas oli ka juute , siis ilmselt tehti neist Saksa propaganda toel mingil määral patuoinad ( bouc émisaaire ) , nagu ajaloos ennegi ja mujalgi on juhtunud . Ainus teadaolev juudi varjamise juhtum Eestis Teise maailmasõja ajal , mis on kantud Iisraeli Õigete Allee kivitahvlile , pärineb samuti Tartust . Tegemist oli eesti filoloogi ja ambitsioonilt müstilise poeedi Uku Masinguga , kes varjas enda juures kodus ülikooli Vana Testamendi ja heebrea keele õppejõudu ( nime ma ei mäleta ) . Uku Masing oli ka ise hea hebraist , ta valmistas uue ja mõneti ebakonventsionaalse tõlke psalmidest ja mõnedest prohvetite raamatutest . Peale selle uuris ta maailma rahvaste folkloori , eelkõige muinasjutte , ja tundis väidetavalt mitutkümmet keelt . Nõukogude perioodil teda otseselt ei represseeritud , kuid tema töid ei avaldatud ka , kuidagimoodi ta vireles , andes Usuteaduse Instituudis tunde ja tehes võib-olla mingeid tõlketöid . Kuna tal puudus avaldamisvõimalus ja samuti suhtlemisvõimalus teiste oma ala inimestega , keda Eestis sama hästi kui polnud , jäid tema tööd fragmentaarseks ja tihti tooreks . Oma filoloogilise haarde poolest on ta aga võrreldav ainult kõige esimese eesti poeedi Kristian Jaak Petersoniga ( <arv>–<arv> ) , kes samuti valdas ja uuris , hoolimata oma ülimalt lühikesest elust , paljusid vanu ja elavaid keeli . Tema pronkskuju asub Toomel ja selle jalamile on pronkstähtedega kirjutatud üks tema tuntumaid värsse , mis küsib , " kas siis selle maa keel laulo tules ei voi taevani toustes ülles iggavust ommale otsida " . Sealjuures on selle Eesti ainsa klassitsistliku poeedi värsse tsiteeritud ebakorrektselt , neile on lisatud üks silp , mis värsi lonkama paneb . Klassitsisti puhul on see minu meelest ränk solvang . " Igavust " asemel on nimelt kirjutatud " igavikku " . " Igavus " on moodsas eesti keeles ennui , " igavik " aga éternité . Petersoni ajal , XIX sajandi alguskümnenditel , ei tehtud veel nii peent vahet . Igavus oli igavus – tulles tüvest " iga " ( vanus , kestus , aeg ) : āge , nagu seda tarvitatakse näiteks Baudelaire'i luuletuses " Majakad " , kus too " tuline nuukse " , veereb ajast aega või east ikka – roule d'āge en āge – , peatudes viimaks alles Issanda igaviku ehk igavuse kaldal . Kristian Jaak Peterson oli pärit Riiast segaperekonnast . Tema isa oli Viljandimaalt pärit eesti pärisori , kes teenis Riia Jakobi kiriku eesti-rootsi koguduse juures kirikumehena . Ema aga oli identifitseerimata päritolu " mitte-eestlane " Anna Elisabet Mihhailovna . Ilmselt lapsepõlve kaks- või mitmekeelsus pani ka aluse tema erakordsele filoloogilisele andekusele . Ning samuti sündis ilmselt just sellest " keeltepaabelist " arusaamine , et tema ema keel on ka üks keel , mitte lihtsalt " see , mida kõik räägivad " , vaid keel , nagu näiteks saksa või ladina keel – niisiis keel , mis samuti , muuseas , võib kirjapanduna " igavust omale otsida " . Kristian Jaak Peterson rändas korduvalt jalgsi Riia ja Tartu vahet , kus vähem kui kakskümmend aastat tagasi oli avatud keiserlik ülikool . Samamoodi kui tema monumendi jalamil on tema värssi lisatud üks lonkamapanev silp , on tema ametlikust eluloost kõrvaldatud üks lonkamapanev seik . Nimelt armastas Kristian Jaak Peterson , nagu XIX sajandi klassikalisele filoloogile kohane , eranditult " noori ilusaid mehi " , nagu ta oma säilinud paarikümneleheküljelises " Päevaraamatus " eksplitsiitselt tunnistab : Noori ilusaid mehi väga armastades võtsin neid omale sõpradeks , tarkust ja headust neile õpetades . Aga löö või tuli üles ja otsi ! Tõesti , küünikut sa ei leia ! Pole teada , kui palju leidis ta nende juurest vastuarmastust . Õppe- ja elamisraha teenimiseks andis ta baltisaksa noormeestele erakeeletunde ja ilmselt armus mõnesse neist , leidmata aga mõistmist või sugulashinge ( " küünikut " , nagu ta oma aja klassitsistlikus vaimus kirjutab ) . <arv>-aastaselt , ühel talvisel matkal Tartust Riiga ( <arv> km ) külmetas Kristian Jaak Peterson ilmselt tõsiselt , tema kopsuhaigus , taas täielikult ajastu vaimus , võttis halva pöörde ja sinna Riiga ta surigi . Tema hauakoht Riia Jakobi kiriku vaestesurnuaial on muidugi teadmata . Sellest kõigest kirjutan ma aga nii pikalt ainult sellepärast , et ma ei julge kuidagi läheneda sellele , mis mind praegu tegelikult huvitab . Ma olen rahutu eilsete sündmuste pärast . Ma ei tea , kuidas neisse suhtuda . Ma ei tea , leidsin ma just " küüniku " , kuigi mingi , homoseksuaalidele tihti omane küünilisus selles Askos mulle silma torkas , lisaks tundlikkusele , millest ma aga sugugi kindlalt ei tea , on sellel ka mingi homoerootiline tagapõhi või pole , tähendab , kindlasti on , aga ma ei tea , mil määral teadvustatud . Ja ma üldse ei tea , mis edasi saab . Tartus mingit sentimentaalset suhet arendada ei kuulunud sugugi mu plaanidesse , seda enam , et ma tahan siin olla võimalikult märkamatu . Õieti olen ma neist sentimentaalsetest inimsuhetest juba mõnda aega lausa eemale hoidnud . Ma tean , et armumine on mingil määral minnalaskmise , tahte küsimus . Sa võid , esialgu , selle võtta või jätta . Pärast , siis ei ole enam tagasiteed . Aga kas ma üldse tahan , et asjad nii kaugele areneksid ? See on alati valus , seda tean ma igatahes väga hästi , saagu siis mis saab . See on alati ka ebavõrdne , eriti veel , kui üks on umbes <arv> aastat noorem kui teine . Nagu Asko minust . Sest noorem ta on , hoolimata oma " muinaseesti " nimest , mis muuseas on täiesti ajastuloogiline : tol rahvusliku ärkamise ajal hakati lastele panema just selliseid nimesid . Ta on minust umbes sama palju ( siiski , olgem ausad : aasta-paar rohkemgi ) noorem kui mina Liz Franzist . Ma ei tea , kas see , mida ebaõnnestunult kutsutakse armastuseks , saab üldse kunagi olla harmooniline , sümmeetriline nagu Tartu linn oma Peeter-Pauli katedraaliga , mille sammaste vahel Liz Franz ühel augustiõhtul ligi nelikümmend aastat tagasi vihaselt kõrge heina sisse istus – selle " toomkirikuga " , mis on nüüd justkui lahutatud Peetri ja Pauli kirikuks , üks ehitatud XIX , teine XX sajandil , üks ühele , teine teisele poole jõge , samuti , muide , punastest Tartumaa tellistest . Mis varianti on neil kahel " osapoolel " kokku saada ? Mitte mingit . Või mis varianti oli mul Tartus oma ( suhtelistki ) anonüümsust , oma inkognitot säilitada ? Samuti praktiliselt mitte mingit . Esimesena tundis mu tänaval ära ja hõikas mind Signe . Prantsuse keeles tähendab signe märki ( homonüüm cygne 'luik' ) , eesti keeles ei tähenda ta midagi , lihtsalt naisenimi , mida üldiselt enam ei panda . Aga Signe on minuealine , ligi neljakümnene naine . Kunagi me õppisime samal kursusel ja isegi sama eriala , geneetikat . Signe oli kursuse priimus ja lootustandev noor teadlane . Ta oli üldse väga lahtise peaga tüdruk : mängis kitarri , kirjutas luuletusi ja armastas arutleda filosoofiliste küsimuste üle . Sellega tollane lootustandev noor luuletaja , Tartus juba kuulsus Siim Velner , ilmselt ta ära tegigi : originaalsete mõtteavaldustega . Signe abiellus Siim Velneriga veel enne ülikooli lõppu ja neid peeti väga šikiks , vaimseks paariks . Kuid Siim Velner kannatas väga reljeefselt välja arenenud maniakaaldepressiivse psühhoosi all , mida ta keeldus tunnistamast ega tarvitanud selle leevendamiseks ka mingeid medikamentoosseid vahendeid . Selle asemel projitseeris ta oma maaniad abikaasale , keda ta kurnas kas maniakaalsete armukadedushoogudega ( kord näiteks korraldas ta tänaval kärarikka stseeni , tabades meid Signega rahulikult vestlemas ) või depressiivsete enesetapuähvardustega . Peale selle külastas neid regulaarselt ämm , Siimu ema , kes süüdistas Signet oma poja elu ärarikkumises . Signe unustas väga ruttu nii oma kirjanduslikud katsetused kui ka teadusliku perspektiivi . Umbes viie aasta pärast õnnestus tal ennast mehest lahutada ja siis kulus veel ligi kümme aastat , kuni ta suutis ennast välja võidelda ka nende ühisest korterist , mis pärast lahutust jagati kaheks ja kus tema eksabikaasa teda süstemaatiliselt " kontrollimas " käis . Nüüd on Signe geneetikakateedri sekretär . Ühest juhusuhtest paari aasta eest tekkinud rasedus katkes iseeneslikult kolmandal kuul ja enam ei looda Signe last saada . Ta loodab ainult , ja järelejätmatult , leida paremat , paremini makstud töökohta , kus oleks ka vähem väärastunud inimsuhted kui need , mis tema väitel valitsevad ülikooli personali hulgas . Mind tänaval kohates oli Signel silmanähtavalt hea meel . Me läksime kohvikusse Wilde , mille ees seisab üks maailma absurdsemaid skulptuure , Tartu omapärase provintsialismi sümboleid . Nimelt kujutab see pronkskompositsioon kahekesi ühel pingil istumas kahte kirjanikku . Üks neist on tuntud iiri-briti autor Oscar Wilde , teine maailmas tundmatu , kuid eesti kooliprogrammides kohustuslik XIX/XX sajandi romanist Eduard Vilde ( kirjutatud ka Wilde ) . Ainus , mis neid seob , on nende nimede homonüümsus , sest mingeid homoseksuaalseid kalduvusi Vilde teadaolevalt oma elu jooksul ei ilmutanud . Tema valdavalt külarealistlikust proosaloomingust on üldse üsna raske leida midagi erootilist , saati siis veel homoerootilist . Kuid Wilde'i kohviku ees istuvad nad ühisel kivipingil . Võib-olla sümboliseerib see kahte jäika XIX sajandi isandat kujutav skulptuurigrupp oma loojate ja tellijate teadmata eesti meeste teadvustamatuid , sügavale unustusesoppidesse maetud homoerootilisi fantaasiaid . Võib-olla mälestab ta ka , vastandades normaalset meest ja " inverti " , neid kannatusi , alandusi ja repressioone , mida selle maa homoseksuaalsed mehed läbi aegade on pidanud üle elama . Kuid ma rõhutan veel kord , et kõik need võimalikud sümbolid , mida skulptuur endas ehk peidab , on avalikkuse jaoks täiesti teadvustamatud . Näiteks seesama Siim , Signe ex , kes jätkuvalt poeedina lootust annab ( tõsi küll , paljude jaoks on ta kirjanduslikult silmapiirilt kadunud , kuid on neid , kes selle lootuse üle edasi arvet peavad ; eesti kultuur on väike , kõik , ka vähimad lootused on arvel ) , on oma vaadetelt avalikult homofoobne ning esineb aeg-ajalt ajalehe lugejakirjade rubriigis vastavasisuliste avaldustega . Tema ise , nagu on selgunud , eelistab muidugi naisi , sealjuures küpseid , isegi üliküpseid ; tema viimane , ja sealjuures juba aastaid püsiv passioon , Hilma , olevat temast tervelt <arv> aastat vanem , seega kuskil <arv> tuuris . Signe rääkis kohvikus oma jätkuvalt raskest elust . Ta teenib midagi <arv> krooni kuus neto ( see teeb alla <arv> euro ) , millest umbes <arv> krooni läheb eluasemega ( isa ostetud korter ühes Tartu Annelinna HLM-is ) seotud kuludeks ; sealjuures oli ta peaaegu elegantselt riides ja rääkis , et käib regulaarselt Tartu uues veekeskuses ujumas . Tõesti , mulle on siinsete inimeste finantsiline toimetulek mõistatus . Veel rääkis ta oma jätkuvatest tulevikuplaanidest , mille hulka kuulub ka " ükskord " minu külastamine tema unistustelinnas Pariisis . Ma loodan , et see visiit kujuneb piisavalt lühikeseks , et mitte purustada või määrida tal selle linnaga seotud paleusi . " XIX sajandi " Tartus on nimelt kerge ja loomulik säilitada kujutlust Pariisist tema õitseaegsel , samuti , kui järele mõelda , XIX sajandi kujul . Ma ütlesin talle lohutuseks , et Tartu tundub mulle lüüriline ja armas , aga ta ei uskunud seda . Tema ei tahtvat muud kui siit ära kolida , kuid tal polevat selleks mingeid materiaalseid võimalusi . Mul õnnestus vältida Signele oma telefoninumbri andmist , aga lubasin talle kindlasti varsti helistada . <arv> Ma peaksin aga siin siiski kokku võtma tolle taevaminemispüha sündmused , kuna nende ( järel ) mõju kestab tänaseni ( laupäev ) ega näi ilmutavat leevenemise märke . Pigem vastupidi . Eile olin vahepeal juba päris rahulik . Läksin raamatukokku , et kuulata Maria Callast . Sealses fonoteegis on õnnekombel olemas " Norma " <arv>. aasta La Scala versioon , Leningradis litsentsi alusel välja antud vinüülplaatidel ( neid on karbis <arv> ) . Seda peetakse Callase vokaalselt ja dramaatiliselt parimaks Normaks , millest on jäänud helisalvestis . Palveaaria " Casta diva " ( " Neitsilik jumalatar " ) on tõesti mõjuv , finaali leegitsevatest ( tuleriit ! ) tunnetest rääkimata . Üldiselt on see Vincenzo Bellini <arv>. aastal kirjutatud ooper siiski üsna talumatu , nagu suurem osa XIX sajandi muusikast . Huvitav , tõesti , et nii range arhitektuuri keskelt tõusis nii ülespuhutud , võltsilt tormitsev muusika . Aga võib-olla tunduvad selle forte'd ja fortissimo'd võltsid ainult meile ja XIX sajandil väljendasid need inimeste tõelisi tundeid ? Kui sellised on olemas . Raamatukogust tulles ( võtsin sealt laenuks Maria Callase biograafia ja sellesama heliplaadikarbi , millega mul olid omad plaanid ) kohtasin aga trepikojas Askot . Iroonia on nimelt selles , et ta elab sama trepikoja samal korrusel , mitte küll just kõrvalkorteris , aga ikkagi . Mis teeb olukorra eriti komplitseerituks . Boy next door on niivõrd klassikaline gay-fantaasia ( nagu ka koolitüdrukute fantaasia ) , et keegi ei usu selle olukorra reaalset võimalikkust . Ma pean ütlema , et kõigis selle maja ülemise korruse korterites elavad " poisid " . Need on väikesed kallid korterid ja noored mehed on Eestis statistiliselt kõige kõrgema keskmise sissetulekuga ealis-sooline elanikkonnagrupp . Ühest korterist näiteks olen korduvalt näinud väljumas ühte Põhjamaa Apollot , blondi atleetlikku rootsi tüüpi soomlast . Ta viib paela otsas jalutama kahte klassikaliselt pügatud puudlit ja ühte valget sülekoera , kelle tõugu ma ei oska identifitseerida . Ma ei tea , kas koerad kuuluvad kõik talle või sellele vene supermodelli tüüpi eesti tüdrukule , kes omakorda soomlast jalutama viib , kui nii võib öelda , kuigi nende suhe rajaneb vist siiski üsna võrdsetele alustele : üks on ilus , Tartu mõistes väga rikas ja välismaalane , teine on lihtsalt väga ilus . Erinevalt eestlastest , kes tagasi vaatamata sulle ukse vastu vahtimist lasevad langeda , vaatab soome Apollo alati , kas keegi tuleb tema järel uksest ja hoiab ust lahti , nagu Pariisi metroos hoitakse , nii et ma ei tea , mis talle öelda : kas merci ! , aitäh ! , või kiitos ! , mis tähendab soome keeles merci , eesti keeles aga umbes nagu louange ( ülistus ) ; säärase harukordse olendi ees tunnen ma tõesti teatud aukartust , ülistustarvet . Nüüd aga suitsetas trepikoja ülemisel rõdul Asko . Ma ei tea , miks ta suitsetas koridoris , kui ta võib ka suitsetada oma korteris , kus ta elavat üksi . Trepikoda on suitsu täis niikuinii , sest neljandal korrusel kuskil minu all asuva telefonimüügifirma naised suitsetavad koridoris alalõpmata , ja mitte üksi-kaksi , vaid ikka nelja-viiekesi . Vahel on nad õige bravuurikad , teatavad , kui ma mööda lähen , et " noormehed laseme ikka läbi ! " ( ma näen tõesti noorem välja , kui olen ) või koguni , et " noormehe võtame ringi , ärme teda läbi lase ! " . Need on mitte just enam ilusad , juba kaunis kulunud välimusega naised . Telefonimüügifirmad palkavad naisi hääle , mitte välimuse järgi . Ilmselt annab pidev suhtluskogemus neile teatud lisajulgust , mis vahetus , traadita suhtlussituatsioonis võib osutuda isegi ülepakutuks ja natuke ebameeldivaks . Aga enamasti nad suitsetavad vaikselt ja ainult takseerivad möödujaid . Soome Apolloga seoses on neist paljudel kindlasti omad kinnisfantaasiad . Nende reaalsed abikaasad , kui neid on , pole kindlasti ei eriti ilusad ega kuigi edukad . Ja seda " lehtsaba " ( garce ) , soomlase tüdrukut , nad arvatavasti vihkavad , põlgavad ja kadestavad kibedasti . Kui lihtne on analüüsida teiste tundeid ! Aga Asko suitsetas niisiis trepil ja minu käes olevast plaadikarbist tekkis meil kohe sundimatu vestlus , mis oli jätkuks eelmise päeva jutule , et Asko saaks vinüülplaadilt mulle muusikat ümber võtta , sest tal on plaadimängija . Mina viskasin oma plaadimängija , mis seisis vanemate juures ja oli tegelikult ka rikkis , juba mitu aastat tagasi minema . Samuti enamiku heliplaate , sealhulgas kõik Liz Franzi vanad salvestised . Minu armetud vabastuskatsed , suunatud süütute asjade vastu , kahjulikud kõigepealt mulle endale ! Ma olin vahepealse ööga Asko välimuse praktiliselt unustanud ja jõudnud arusaamisele , et ta on täiesti tavaline poiss , kelle pärast ma igatahes ei hakka laskma oma niigi suhtelist rahu rikkuda . Võib-olla ongi . Aga tal on väga ilusad silmad . Need olid mul meelest ära läinud . Muuseas ei tea ma ka praegu , mis värvi need on . Rohelised ? Pruunid ? Ja mis tähendab , " ilusad silmad " ? Silmad peaksid tegelikult olema kaunis indiferentne näoelement . Kõigil on silmad , suured niisked orbiidid , mis liiguvad silmakoopas ja millest paistab vaid väike pinnaosa . See pisaranäärmetest pidevalt niisutatav sarvkesta pind iseenesest ei tohiks väljendada mingeid tundeid , sest ainus muutus , mis tema välimuses saab toimuda , on pupilli ahenemine-laienemine pupillilaiendajalihase ( musculus dilatator pupillae , mida vastasin anatoomiaeksamil ) jõul , mis ei ole muuseas tahtlikult suunatav lihas , vaid oleneb üksnes vegetatiivsest närvisüsteemist . Samuti kui pisaranäärmete nõre küllus või vähesus , mis muudab sarvkesta pinna läikivamaks ( säravamaks ) või tuhmimaks . Asko silmad on pealegi prillide taga . Aga see ei loe . Võib-olla prillid hoopis suurendavad neid ja toovadki nimelt esile . Peale selle vaatavad nad vist natuke kõõrdi , mis võib-olla tekitabki mulje , et ta vaatab vestluspartnerit nii ainiti . Ja see kõik oli mu mälust nagu pühitud . Organism oli asunud haigustekitajaga võitlusse . Füüsilises plaanis on see mehhanism üldtuntud : veres leiduvad antikehad või õgirakud ( phagocytes ) identifitseerivad sissetungija ( viiruse , bakteri ) ja asuvad seda hävitama , ise sealjuures hukkudes . Kui vastavaid antikehi pole või pole nad küllalt " krapsakad " , jõuab viirus või bakter kiiremini paljuneda ja isend haigestub . Nüüd tuleb tal läbida terve haigustsükkel , mille käigus ta kas ikkagi võidab haigustekitaja , seega paraneb , või sureb . Psüühilises plaanis täidab immuunsüsteemi osa ilmselt unustusvõime . Kui aga nakkus on korduv või liiga intensiivne , võib unustus osutuda ebapiisavaks , aina uued agressiivsed ja atraktiivsed detailid ründavad meie psüühet , kuni ta on nende võimuses , ja taas tuleb kogu haigustsükkel ( armastus , lein ) läbi teha . Ühesõnaga , nüüd on mul need silmad meeles , mis siis , et ma nende värvi ei tea . Järgmine kord vaatan järele . Järgmine kord on siis , kui ta mulle " Norma " tagasi annab , lubas selle CD-le võtta . Huvitav , kas ooperi lindistamine tundub talle liiga imelik , vanamoodne , liiga queer ? Tegelikult ma ei ole mingi opera queen . Ma ütlesin talle , et see on ühe filmiprojekti jaoks . Ta õpib ülikoolis politoloogiat , aga unistab hoopis filmikarjäärist . Tõenäoliselt loodab ta mind kasutada hüppelauana , mul on siiski mõningaid sidemeid , mis siis , et ma Eestis olen praktiliselt unustatud . Ta ei paistnud mu filme teadvat . Ja mida ma endale ka ei räägiks , see kõik ei loe midagi . Ma olen nõus tõrkumata maha heitma , basseini servale , ja olema talle hüppelauaks . Tema noor sale keha tõuseks lendu ja kaoks siis rohelisse vette . Samal ajal olen ma enda peale natuke vihane . Ma ei pidanud ennast tegelikult nii kergeks saagiks . Pardipoeg . Mis siis , et juba vana part . Aga jah , taevaminemispüha , mille prantsuskeelne nimi meenutab mulle alati Liz Franzi , sest seda sõna kasutatakse ka karjäärist , just erakordsest karjäärist rääkides , kui juttu on mõnest väga otse väga kõrgele tõusnud poliitikust , staarist : ascension irrésistible , tõus , mida keegi ega miski ei suuda takistada . Ühtlasi ma leian , et kirikupühade ametlikus tähistamises on isegi meie sekulariseerunud ühiskondades midagi meeldivat . Miski ei järgi nii täpselt parasvöötme aastaaegade , ühtlasi inimese feno-füsioloogilist rütmi kui kirikukalender . Õieti , kui täpne olla , on ta kohaldatud pigem Vahemere-äärse kui siinse looduse jaoks , aga päikese ( ja kuu ) rütmid on põhjapoolkeral universaalsed . Võtsin jalgratta ja sõitsin linnast välja , tuul oli üsna külm , Tartust põhja viiv Jõgeva maantee oli argipäevaselt liiklusrohke , mis polnud kõige meeldivam . Sealpool on valitsevaks pinnamoeks piklikud madalad künkad , mida kutsutakse voorteks ja mis kujutavad endast jääliustike sulamisel jäänud moreenilaineid . Nad annavad maastikule piduliku , avara ilme . Nendevahelistes nõgudes leidub kilomeetritepikkuseid järvi . Keerasin maanteelt väiksemale teele , siis veel väiksemale , mis veetles mind oma just õide puhkeva õunapuualleega . Õunapuude istutamine alleena maanteede äärde oli Liivimaal läinud ja ülemöödunud sajandil levinud komme . Siia jõudis see ilmselt Saksamaalt , selles on midagi sentimentaalset ning ühtlasi utilitaarset . Eesti asub metsõunapuu ( Malus sylvestris ) levila põhjapiiril . Selle puu viljad on pisikesed ja tulihapud , kuid talvel , olles läbi teinud külmumistsükli , muutuvad magusamaks . Enne seda kui suhkur muutus Liivimaal laiatarbekaubaks ( XX saj. ) , olid külmunud metsõunad talulaste poolt hinnatud , haruldaseks maiustuseks . Tarbeviljapuude kasvatamise komme ei ole siinmail kuigi vana , see juurdus alles XIX sajandil , esialgu mõisate , siis talude juures . Õunapuus , mis Prantsusmaal on natuke nagu alama sordi viljapuu ( viinapuu , viigipuu , pomerantsi jt. kõrval ) , on eestlase jaoks midagi erilist . Õunad olid esimesed kultuurpuuviljad ( fruits cultivés ) , millega Liivimaa talupoeg tutvust tegi . Seni oli ta toitunud peamiselt teraviljast , vähemal määral sealihast , kalast ja piiratud valikust köögiviljadest ( légumes ) , nagu oad , herned , naerid , kapsad , kaalikad . XIX sajandil sai põhiliseks toidukultuuriks kartul . See , et miski suur , söödav ja veel suhteliselt magus kasvab puu otsas , oli ja on vist veelgi siinse inimese jaoks peaaegu mõistatuslik , üleloomulik nähe . Piibellikku teadmisepuud ( l'arbre de la connaissance ) , mida eesti keeles kutsutakse " hea ja kurja tundmise puuks " , on eestlane vaistlikult ja kahtlemata identifitseerinud üksnes õunapuuna . Mis siis , et õunapuid Palestiinas ei kasva . Õunapuuallee viis voore harjale , minnes seal üle pärnaalleeks . Pärnad olid vanad ja suured , ulatusid tee kohal kokku , kuid polnud veel täies lehes ja lasksid päikesekiiri läbi . Pärnaallee alguses seisis silt , mis teatas , et Vasula allee on looduskaitseobjekt . Seoses maanteede laiendamise ja õgvendamisega või lihtsalt puude loomuliku vananemisega on enamik Liivimaa vanadest alleedest hävinud . Tänapäeval peetakse teeäärseid puid ka liiklusohu allikaks , sest need piiravad autojuhi vaatevälja . Seal , kus õunapuuallee läks üle pärnaalleeks , algas aga tee kõrval suur õunapuuaed . Tõenäoliselt oli tegemist kunagise kolhoosi aiandiga , mille traditsioon ulatub aga kindlasti tagasi mõisaaegadesse . Erinevalt enamikust siinsetest õunaaedadest , polnud see päriselt hooletusse jäetud , üks traktor tegeles parajasti virtsa laotamisega õunapuude vahele küntud vagudesse . Üks väiksem sektsioon viljapuuaiast oli eraldatud pirnidele ja need olid parajasti täies õies . Pirnipuu on siinmail juba üsna haruldane , oma varase õitsemisega on ta öökülmade ( gélées tardives , printaniéres ; géleés blanches ) suhtes veel tundlikum ning tema saagikus on seetõttu veelgi ebakindlam kui õunapuul . Õunapuud veel päriselt ei õitsenud . Värav oli lahti , keerasin aeda sisse . Tagapool laiusid veel maasikapõllud , kus inimesed olid tööl , kitkusid võililli ( pissenlit , Taraxacum officinale ) , mille õitseaeg on parajasti käes ja mis ähvardavad varsti külvama hakata . See üllatavalt tegus aiand mõjus lohutavalt ja isegi lootustandvalt , sest üldiselt on mulje , et Liivimaal on aiandustegevus ( peale sellesama maasikakasvatuse ) praktiliselt varjusurmas , kuna odav import muudab selle ebarentaabliks . Vanad kohalikud õunasordid , nagu 'Kuldrenett' ( Reinette dorée ) või 'Tartu roosõun' ( la Rose de Tartu ) , on küll erakordselt maitserikkad ( parfumé ) , kuid õrna ja vigastustundliku koorega ning seega sobimatud suurtes ostukeskustes kaubastamiseks . Neis ostukeskustes müüakse minu hinnangul tihti tunamulluseid õunu ja pirne , mis Euroopa gaasisäilitusladudes üle on jäänud . Puuviljaletist mööda minnes haistan ma ebameeldivat lõhna , mis tuleb , ma ei tea , kas säilituskeemiast või puuvilja enda aeglasest , anaeroobsest lagunemisest ( roiskumisest , putréfaction ) . Ma ei osta Eestis kunagi poest puuvilju , peale banaanide . Kui ma teispool õunaaeda voorest alla sõitsin , siis krooksuski mu taskus mobiiltelefon ( olen oma Nokia <arv> pannud helisemisrežiimile " frog " ) , helistas Asko . Asi oli selles , et ta oli pidanud eelmisel õhtul tulema minu juurde , korteriomaniku palvel , vaatama internetikaabli ühendust . Siin majas on oma internetivõrk , väga kiire püsiühenduse eest kasseeritakse <arv> krooni ( <arv> € ) kuus . Ja Asko tegeleb majas nende asjadega . Tema põlvkonna noored on tihti selle arvuti- ja netiasjandusega väga intiimselt " sina peal " , nagu öeldakse , ja see annab neile tihti head lisateenistust , kuna minuvanused ja vanemad ei harju enam hästi uue tehnoloogiaga , see on meie jaoks küllaltki müstifitseeritud valdkond . Eelmisel õhtul ei saanud ta aga tulla . Kord oli ta juba seda asja vaatamas käinud ja lasknud mul osta arvutile võrgukaardi . Olin tal lasknud üle korrata , nagu pensionär , ja isegi paberilehele kirjutanud : võrgukaart ja adapter . Poes küsiti millegipärast , kui võimas arvuti mul on ( mitu kilo või giga , ma ei tea mida ) , ja kui ma küsisin , kust ma peaksin seda teadma , vastas müüja , et üldiselt ikka inimesed teavad oma arvuti kohta . Ilmselt ma pole siis inimene , aga seda ma ei öelnud , ma väldin konflikti kaubandusvõrgus , kuigi ma olen Pariisis õppinud poes hoopis arrogantsemalt käituma , varjama oma nõukogude lapsepõlvest jäänud müüjatekartust ja -austust . Asko ütles telefonis vabandades veel nii : " Me pidime eile kokku saama . " Mulle see vormel meeldis . Sest rangelt võttes ei pidanud kokku saama mitte " me " , vaid ainult Asko ja minu arvuti . Ühesõnaga , pärast selle internetiasja kordaajamist kutsus Asko mind katust vaatama . Tema juurest koridorist pääseb pööningule , tal on võti , ja sealt katusele . Katuselt on veel palju avaram vaade kui siit aknast . Toomemägi paistab ka , samuti uus ( nüüd juba küll vana ) Vanemuise teater jne. Istusime katusel ventilatsioonikorstnal , kuni külm hakkas . Taevasse oli ilmunud rünkpilvi ( cumulus ) ja nende varjud jooksid üle Tartu katuste ja puulatvade . Me rääkisime mitmesugustest asjadest , üldiselt ma ei mäleta , oma eludest . Tavaliselt on teise inimese elust kuulata pisarateni igav . Aga seal katusel ei hakanud igav . Ma sain aru , et kogemused , mis mulle on täiesti rutiinsed ja isegi tüütud , võivad tema vanuses ja olukorras olla midagi peaaegu salapärast . Isegi Pariis , mille kohta ta arvas , et seal on vist ikka kõik teistmoodi . Elatustase , lisas ta kiiresti targalt . Ma ei osanudki selle peale midagi eriti kosta . Elatustase , jah , seda küll . Pärast läksime Tartu tuntumasse hiina restorani Tsink Plekk Pang , mille toidud meenutavad hiina toite siiski rohkem , kui see nimi meenutab hiina keelt . Pariisis on ka halvemaid hiina restorane . Ja minu meelest on jabur rikkuda enda ja eriti kaaslase tuju sellega , et rääkida , kuivõrd see või teine toit on kaugel " tõelisest " . Kui me lahku läksime , oli kell kümme õhtul ( ta oli tulnud minu poole kell kolm ) . Ja siiski olin järgmiseks päevaks unustanud tema näo ( peale natuke imeliku kujuga ülahuule ) ja jõudnud ta mõelda täiesti tavaliseks üliõpilaseks . On tõsi , et tema ignorantsus üllatas mind , kuigi ma ise , kui järele mõelda , olin selles vanuses veel ignorantsem . Sellised asjad lähevad meelest ära . Aga samamoodi üllatas teadmistejanu ja julgus küsida . Meie omal ajal rohkem varjasime oma rumalust . Ta oli näinud mu laual Jungi ja tahtis minult saada kohe lühikokkuvõtet jungiaanlikust psühhoanalüüsist . Peab ütlema , et sellised otseküsimused viivad kimbatusse , aga mul õnnestus siiski ennast kokku võtta ja mingid seisukohad formuleerida . Muuseas , täna hommikul kuulsin raadiost , et Juri Ustimenko , see tõenäone sarimõrtsukas , kellega seotud maanteefantaasiatest ma kirjutasin , oli juba teisipäeval Poola piirivalve poolt kinni võetud . Sealjuures peeti ta kinni ( väikese Poola piirilinna bussijaamas ) mitte kui rahvusvaheliselt tagaotsitav sarimõrvar , vaid kui rutiinne ebaseaduslik piiriületaja . Tema juurest leiti ka viieteistkümne padruniga laetud püstol Walther , aga ta ei olnud teinud katset seda käiku lasta . Ta esines valenime all ja tema identifitseerimiseks kulus Poola politseil mitu päeva . Nüüd nõuavad teda endale vähemalt kolme riigi ( Eesti , Läti ja Venemaa ) politsei- ning kohtuvõimud . Nimelt algas sarnase käekirjaga mõrvade seeria , millega oli seotud terve grupp Peeter Suure allveelaevnike akadeemia kursante , juba Peterburis . Ma olin rahul , et ta võeti kinni Poola politsei poolt , sest mõte võimude omakohtust on siiski võigas , olgu mis on . Ja Poola politseil polnud tema suhtes omakohtuaktsiooniks mingit põhjust . Poola uurimisorganite poolt tehtud ülesvõttel , mis Postimehe internetiväljaandes juba varahommikul üleval on , naeratab ta koguni päris enesekindlalt , lai hambavahe paljastatud . Huvitav , kas ta lootis veel pääseda ? Nagu filmides pääsetakse . Lehest võis ka lugeda , et tõenäoliselt tulid Ustimenko ja tema Läti Valkas maha lastud kaaslane Venemaalt Eestisse , ujudes ( novembrikuus ) üle Narva jõe . Narva jõgi on Eesti kõige veerikkam ja laiem jõgi , tema vooluhulk ületab kaugelt kõigi Eesti jõgede summaarse vooluhulga , kuna ta korjab oma veed lisaks Eestile ka laiadelt aladelt Venemaal . Kuidagi oli uurimisorganitel ( Postimehe andmetel ) teada ka kurjategijate jõeületamise meetod , mis sarnaneb nagu kaks tilka vett sellega , mida kasutas noor kangelane ( näitleja Bodrov , hilisem filmirežissöör , kelle gangsterifilmid olevat sarimõrvareid inspireerinud ) Vene–Prantsuse ühistöös " Ida–Lääs " , mis mind omal ajal väga liigutas . Selles pääsemisloos seal oli midagi väga arhetüüpset . Asi on filmis lühidalt nii , et oma vene emigrandist mehe järel pärast sõda Stalini kutsel Nõukogude Liitu tulnud ja sinna lõksu jäänud prantsuse naine innustab noort ujujat , oma armukest , treenima sellest hoolimata , et ta on treeningrühmast välja heidetud . Poiss määrib oma ilusa keha hanerasvaga sisse ja ujub sügiseselt jäises Dnepris . Hiljem põgeneb noormees ujudes Mustal merel Kreeka laevale ja pääseb läände . Peterburi kursandid olid kasutanud sama meetodit : hanerasvaga sissemäärimine , sukeldumine ohu korral jne. Ma usun , et Eesti–Vene piiri ületamiseks oleks ka lihtsamaid teid , aga need poleks nii arhetüüpsed , filmilikud . Ma olin lõppkokkuvõttes ka rahul , et see Ustimenko üldse kinni võeti , sest seoses oma terapeutilis-lunastusliku fantaasiaga , mida ma arendasin Tallinna–Tartu maanteel , tundsin tema jooksusoleku pärast mingit ebamäärast kaassüüdlust . Käisin eile lõpuks Viljandis ära . Helistas mu kunagine koolivend Martin , kellel ühena vähestest on mu mobiilinumber ja kellega me ikka mõnikord kokku saame , kui ma Eestis käin . Ma ei tea isegi miks , sest me oleme väga erinevad . Seekord oli ta tulnud Tartusse ja pidi järgmisel päeval sõitma Viljandisse jalgrattamaratonile ning kutsus mind kaasa ( mitte just maratonile , ta teab , et ma ei käi massiüritustel ) , ja ma taipasin äkki , et mul on ikka veel Viljandis käimata . Mõnikord on kõige lihtsam võimalik lahendus nii käeulatuses , et selle proovimist lükkad ebateadlikult aina edasi , katsudes visalt muudkui keerulisemaid , kaugemaid teid . Martin käib regulaarselt jõusaalis ja on arendanud endale välja imposantse torso , minu meelest ammugi liiga raskepärase . Kuid kindlasti pole torso see , tänu millele Martin on võimeline arendama ja hoidma pidevalt vähemalt viit naissuhet . Martin on õppinud psühholoogiat , koolipõlves huvitas teda teater , ta oli meie kooli näiteringi staar , seal me sõbrunesimegi . Minu enesehinnang oli liiga madal , et ma kunagi oleksin saanud peaosi või isegi esimest kõrvalosa . Pidasin ennast äärmiselt inetuks , mis oli täiesti ebaadekvaatne , kui ma nüüd vaatan oma kooliaegseid pilte . Martin ei laskunud kunagi peaosast madalamale . Mina tegin kooli <arv> mm kaameraga Krasnogorsk kooliteatri lavastustest filmimontaaže ja ükskord valmis meil isegi tõeline film või " telelavastus " . Vastavalt aja vaimule polnud see ei vähem ega rohkem kui Becketti " Õnnelikud päevad " . Martin oli Willy ja tema üks tollastest naisaustajatest , tulevane abikaasa , oli Winnie , niisiis see , kes on tegelikult pidevalt laval ( resp. ekraanil ) , olles alguses kaevatud vöökohani kõrbeliiva , hiljem juba kaelani , ning peab pidevalt monoloogi , mis tema arvates on dialoog , sest ta pöördub oma abikaasa Willy poole . See tükk oli tollal parajasti Tallinna Draamateatri laval ja Beckett oli neil nõukogude võimu viimastel aastatel üldse väga populaarne , temas on küllap midagi ülimalt langusaegset . Willy viibib kogu tüki vältel luite all koopas ning vastab Winniele haruharva . Näiteks Winnie pealekäimise peale , mis asi on orikas – Winnie on lugenud oma hambaharjalt , et see <arv>% naturaalsetest orikaharjastest – , teatab Willy lõpuks : " Kohitsetud isane siga . " Willy roomab koopast välja alles näidendi lõpus , et surra . Ometi oskas Martin selle osa mängida staari osaks ning särada isegi rohkem kui Eve , tema tulevane abikaasa . Tegin Willy koopast väljaroomamisest ekspressiivse suurplaani ja olin Martinisse mõnda aega armunud , tähendab , see toimus rangelt võttes vastupidises järjekorras . Film oli muidugi karjuvalt piinlik ja igav , aga seda peeti vaimseks ja minagi režissöörina olin omajagu staar . Eriti imetleti seda koopast väljaroomamise stseeni ( see oli muidugi lõpp ka ja kõiki valdas kergendus , et viimaks on see soigumine läbi ) ja ma sain aru , et armastus lisab kunstile mingi tabamatu läike . Martin aga tajus ilmselt mu imetlust , mis peegeldus vastu sellest suurplaanist , ja meist said sõbrad , loomulikult ei midagi enamat . Oma Evest ( tollest Winniest ) on ta ammu-ammu lahutatud , Eve on nüüd iseseisev naine , ettevõtja . Neil on aga poeg , kelle Martin pani Tartu vanasse kuulsasse Hugo Treffneri gümnaasiumisse , millest juba mainitud romanist A. Hansen kirjutas oma suurteose teise köite . Ma mäletan sealt ainult hingeminevat stseeni , kus jumalasalgamise pärast koolist välja visatud kangelasele ( Indrekule ) jookseb värava peale järele vana direktor Maurus ( ilmselt poistearmastaja ) ja topib talle taskusse viis rubla ( tollases vääringus küllalt suur summa , nii umbes kuu elatisraha ) , öeldes , et kui noor inimene tahab meie saksa ( või oli see eesti ? ) Jumala vastu sõtta minna , siis olgu tal vähemalt viis Vene rubla taskus . Martini poeg Carl Gustav on ilmselt enda peale võtnud osa oma isa allasurutud eetilisest rahutusest , sest Martin rääkis , et poiss olevat kaotanud viimasel kooliaastal une ja peaaegu et tervise . Kui isa küsib , millele ta mõtleb , kui ta magama ei jää , siis vastavat Carl Gustav : " Ma mõtlen , miks ma olen selline ja miks ma ei või olla teistsugune . " Martin maksab kõik oma poja koolitamisega seotud kulud ja on igas mõttes eeskujulik isa . Ta tegeleb juba aastaid mingi konsultatsioonibisnisega ja olles alustanud ühena esimeste seast , teenib korralikult ja on ühtlasi oma aja peremees . Ma ei ole kunagi aru saanud , milles tema konsultatsioonid seisnevad , aga see pole mind ka õieti huvitanud . Ärielus on minu jaoks suuri tumedaid alasid , või valgeid laike , kuidas võtta . Ajuti tunnen ma suurt , peaaegu religioosset imetlust süsteemi toimimise ees , eriti valdab see mind Prantsusmaal . Selles toimimises on midagi täiesti irratsionaalset , kuid teoinimesed , nagu Martin , peavad mu imetlust poosiks , muiduleivasööja eputamiseks , kuigi ta kunagi nii ei ütle . Tema puhul imetlen ma siiski üle kõige tema võimet tekitada ja majandada ( gérer ) oma naissuhteid . Nende saladuseks pole kindlasti tema torso ega üldse välimus ( ta on ammugi pealaelt kiilas ja raseerib kogu kolpa , mis kokkuvõttes , jah , on siiski pigem sexy ) , kui välimuse hulka mitte arvata teatud psühholoogilist veenvust , siirusemuljet , mida ta emiteerib . Kõik naised , kellega ta suhteid loob ja peab , vastavad sealjuures mitte ainult tema maitsele ( üldiselt pigem väikesed naised , ta ise on küllalt suur ) , vaid eri naised tema maitse erinevatele tahkudele , tema erinevatele fantaasiatele , erinevatele füüsilistele , psüühilistele ja elulistele vajadustele . Sealjuures kulutab ta nende peale raha , nii palju kui ma aru saan , vaid väga mõõdukalt , nad on enamasti majanduslikult toimetulevad ja Martin pigem toetab nende tööalast initsiatiivi kui pärsib . Sest tal tuleb vältida ka naiste liigset klammerdumist ( accrocher ) , mis takistaks tema süsteemi toimimist . Tal on mitte ainult oma naissuhe nii Tallinnas kui ka Tartus ( kus ta sageli käib ) , vaid mõlemas linnas on neid mitu . On üks , kes töötab ta sekretärina ( muidugi korraliku palga eest , Martin pole orjapidaja tüüpi ) , on üks , vene tüdruk , kes teeb imelisi pliine ja kelle juures Martin armastab aeg-ajalt õhtuid veeta . Teine vene tüdruk ( etnilises mõttes on u. <arv>% tema naissuhetest pigem venelased või vähemalt segaperekondadest ) on aga väga hingeline ja usklik , laulab ortodoksi kiriku kooris imeilusaid hümne ja käib regulaarselt Petseri kloostris palverännakul . Nüüdki pidi Martin selle Verotška– nimed on mõnikord kummaliselt täpsed ( – la foi ) , või mõjutavad nad tõesti meie elukäiku ? – oma Toyota Landcruiseriga Vene piirile viima , kust kloostri transport palverändureid edasi toimetab . Martin küsis minult telefoni teel , mis koht on Korintose raamatust kolmteist , neli kuni kolmteist . See olevat nimelt rippunud Vera juures seina peal , tikituna kirikuslaavi keeles ja keeruliste kuldsete tähtedega sametlinikule . Ta ei olevat sellest aru saanud ja Vera ei olevat talle seletanud ka . Ma vastasin , et ma ei tea , ma ei tunne piiblit , aga siis tuli mul meelde , et mul on siin ju see tartukeelne Wastne Testament ja ma võin sealt järele vaadata . Üldiselt ma olin peaaegu kindel , et see on seesama koht , mida ikka ja igal pool Korintose kirjast tsiteeritakse , teatud teoloogilise õigustusena romantilisele armastusekultusele . Ma olen küll lugenud , et too kreeka sõna seal , agape , ei tähenda just päris sedasama , mis armastus ( amour ) , vaid pigem halastuslikku armu ( charité ) , aga lõppude lõpuks ei ole ju kuidagi võimalik piiritleda nende abstraktsete mõistete sisu . Nii oligi : " Pahwli I. Rahmat Korintileistille , XIII . Pähtük " , <arv>. lõigust alates – lugesin talle telefonis ette , nii hästi kui oskasin . Kuna Martini vanavanemad elasid Lõuna-Tartumaal ja ta veetis oma lapsepõlve suved nende juures , ei tekkinud tal arusaamisega raskusi : " Arm om pikkämeelelinne / nink helde : Arm ei wehastelle . Arm ei aja Wallatust / temmä ei paiso ülles / Temmä ei peä hendä kurjaste / ei otzi omma Kaswu / temmä ei sah wehatzesz / temmä ei mötle Kurja / Temmä ei röhmusta hendä Üllekochtust / ent temmä röhmustab hendä Töttest : Temmä sallib kik / temmä ussub kik / temmä lohdab kik / temmä kannatab kik . Arm ei wässi eäle errä . Kuhlutamisse sahwa errälöpma / nink Keele sahwa errälöpma / nink Tundminne sahb errälöpma . Sest meije Tundminne om tükkilinne / nink meije Kirjaselletäminne om tükkilinne : Ent kui Täwwelinne sahb tullema / sis sahb tükkilinne errälöpma . Kui minna Latz olli / sis könneli minna kui Latz / minna olli tark kui Latz / nink mul olli Latze Mötte : Ent kui ma Mehesz saije / sis jätti minna maha / mes Latze Wihs om . Sest meije näeme nühd läbbi Warjekajetasse pimmedän Sönnan / ent sis Palgest Palgeni : Nühd tunne minna Tükki wärki / ent sis sah minna tundma / nida kui minnake olle tuttu . Ent nühd jähb Usk / Lohtus / Arm / ne kolm : Ent suhremb neist om Arm . " Peale Tallinna ja Tartu on Martinil küllaltki püsiv naissuhe veel ka Brüsselis ja New Yorgis , kus tal samuti tööasjus käia tuleb ( ta nõustab ka mingeid riigiameteid ) , pluss , nagu ma tema juttudest aru olen saanud , tutvub ta praktiliselt igal töölähetusel Büsselisse või New Yorki veel mõne huvitava " inimesega " . Ta nimelt kasutab " naiste " asemel süstemaatiliselt säärast eufemismi , mis ilmselt on praktiline telefonivestlustes , mida tal tuleb pidada tihti naispartneri juuresolekul . Inimene ( l'homme ) ei tähenda eesti keeles mitte meest , vaid on rangelt sootu määratlus ( étre humain ) . Grammatiline sugu ( genre ) eesti keeles üldse puudub , mis muudab konspiratsiooni armusuhetes meeldivalt lihtsaks . " Tema " võib olla nii il kui ka elle . Sealjuures ei tekita see mingeid kommunikatsiooniraskusi , nagu arvavad prantslased , kellele ma sellest lingvistilisest iseärasusest rääkinud olen . Vastupidi , mulle tundub grammatiline sugu täiesti üleliigse ( superficiel ) elemendina , mille tarvitamisega ma kunagi päriselt ära ei harju . Ma saan küll väga hästi aru , et papa on meessoost ja maman on naissoost , aga mis sugu on toolil või laual ? Ja mis vahet on omadussõnadel beaux ja belle ? Miks ei või olla belle garēon , beaux fille ? Aga ei või . Eriti kui ma olen väsinud , ei suuda ma rääkides jälgida sõnade sugu ja ühildan neid huupi : minu jaoks jääb see igavesti puhtalt mõistuslikuks , äraõpitud vahetegemiseks . Oma arstilt Pariisis , kes on , nagu välja tuli , ungari päritolu ( eesti keele sugulaskeel , samuti puudub genre ) , kuulsin , et temal on sama häda . Ta nimelt tabas mu valelt ühildamiselt ja sellest see jutt tuligi . Kuigi ta elab Prantsusmaal alates viiendast eluaastast ( nende perekond emigreerus Ungari revolutsiooni mahasurumise järel <arv>. aastal ) ja on käinud ainult prantsuse koolis , hakkab ta õhtuti ära väsides sõnade sugusid segi ajama . Ma pean aga ütlema , et vene keelt rääkides teen ma seda viga vähem , sest selle keele keskkonnas olen ma mingil määral kümmelnud ( se baigner ) juba lapsepõlvest saadik . Martin räägib vene keelt perfektselt , see võimaldab tal laiendada nii oma konsultatsiooniäri kui ka naissuhete lehvikut ( éventail ) . Ma olen püüdnud Martinit kõrvalt vaadates jälgida , kuidas toimub nn. ärarääkimine , s.t. efektiivne lähenemine meeldivale potentsiaalsele seksuaalpartnerile . Mulle tundub see küllaltki robustne : tuleb lihtsalt läheneda ja ongi kõik , see on inimestele üldiselt ootamatu . Sealjuures saadab edu võib-olla ainult <arv>% lähenemiskatsetest , kuid sellest piisab laialt ( largement ) , kui sooritada õhtu jooksul linnas jalutades viis või enam lähenemist . Kuid sellest õppetunnist pole mulle mingit kasu . Esiteks ei saa ma meeldivatele poistele , olgu eesti või vene , sel kombel läheneda . Naised , kellega Martin kontakti astub , võivad talle vastata küll pilkavalt või teeselda häiritust , kuid on ometi alati ka meelitatud , üle nende näo libiseb teatud eriline kuningannanaeratus . Seevastu poisid , isegi kui tegemist on ilmsete homoerootiliste ihadega , mida ma arvan enamasti ära haistvat ( flairer ) , ei saaks mu lähenemiskatsele avalikult reageerida teisiti kui rünnakuga , solvanguga vms. Ma ei tea , ma pole tegelikult proovinud . Ja ma tean , et tegelikult on see täiesti võimalik ka meeste peal , ainult et see on veel keerulisem . Olen näinud , isegi Eestis , rääkimata Pariisist , suurepäraseid ärarääkijaid , kellel pole suhtlussituatsiooni algatamine ( initiation ) mingi probleem . Peaasi on mitte lasta välja paista oma ihal , tuleb olla cool jne. Kuid ärarääkimine on ilmselt sünnipärane anne , mitte omandatud oskus . Ma kadestan selle pärast Martinit , kes ise aga ei teagi , et tal see anne on ja et ta võib oma seksuaalsuhete mitmekesisuse ja meeldivuse poolest pidada ennast tublisti üle keskmise õnnelikuks inimeseks . Ometi vaevavad teda regulaarsed depressiooniperioodid , mis vanusega paistavad kui mitte sagenevat , siis pikenevat . Ta räägib neist mulle iga kord ja ma ei oska mingit nõu anda , sest mis see oleks : " Ole vähem õnnelik , vähem edukas armastuses , töös " ? Võib-olla tahaks ta olla kuulus , näiteks telestaar , ning omada veel paremat juurdepääsu kohalikule naisvalimile ( ingl. pool ) . Tal ei ole minu teada sealjuures rohkem ühtegi last , ta on osanud vältida isegi selle võimalikult vabadust ahistava seose tekkimist . Ta teab , et ma olen homoseksuaalne , aga see pole talle probleemiks , õieti ta vist ei kujuta ka päris hästi ette , kuidas see võib olla , et teatud naisejalad või teatud tagumikuliikumise rütm ei tundu vaatamisväärsena , ning juhib ikka tänaval neile minu tähelepanu . Tõsi , vahel tuleb tema suhetes ette ka kriise ja pettumusi . Näiteks Tartus rääkis ta mulle ühest väga kenast ja hingelisest vene-tatari päritolu tüdrukust , keda ta siin linnas oli kohanud , kuid kellel , nagu pärast välja tuli , olid " kummist rinnad " . * Viljandi jalgrattamaraton osutus tõeliseks massiürituseks . Järve äärde oli pargitud juba sadu autosid , igal pool tiirutas jalgrattureid , kõigil seljas kirevad liibuvad jalgrattasõidukostüümid , peas eest teravad voolujoonelised kiivrid , mis muutsid nende näod ja isegi kehad hämmastavalt ühetaoliseks . Nad olid minu jaoks üksteisest praktiliselt eristamatud ja kui ma hiljem , vaadates üle peaväljaku tuhisevat stardikolonni , üritasin Martinit teiste seast ära tunda , osutus see mulle ülejõukäivaks . Kui selles vaatepildis oli midagi erootilist , siis oli see puhtalt üldine , tegevuslik , kollektiivne erotism , kus individuaalsetel erisustel pole kohta . Sain seda kihutavate kiivrite kolonni vaadates aru , et individuaalsus on maailmas naiselikku päritolu . Mehed püüdlevad pigem gruppi sulandumise , individuaalsuse kaotuse poole ja sellepärast nad ( me ) ilmselt kardavadki ( kardame ) , kui neid ( meid ) liiga individuaalselt armastama hakatakse . Mehed on nõrgad ja arad . Tundsin isegi teatud kaastunnet kõigi nende jalgrattamundris " sõjameeste " naiste vastu , kes on oma mehes sunnitud armastama tervet meeskonda . Pärast maratonistardi äravaatamist siirdusin kesklinnast äärelinna poole , otsima seda maja Lille tänaval ( number <arv>c ) , Liz Franzi ema elukohta . Viljandi ( sks. Fellin ) on väikelinn ( u. <arv> <arv> elanikku ) , mis asub <arv> km Tartust läänes , teisel pool suhteliselt suurt , kuid madalat Võrtsjärve . Viljandis , nagu Tartuski , on olnud juba muinasajast peale kindlustatud asulakoht , mis samuti asus looduslikult hästi kaitstaval künkal , isegi kõrgemal ja järsemal kui Tartu Toomemägi . Viljandis kõrgub ( dominer ) see küngas pikliku järve , mitte jõe kohal ja seal on veel alles mõningad fragmendid kunagise ordulossi müüridest . Lossimäed on väga romantiline jalutuskoht , toomingate , ööbikute ja muu sellisega . XIX sajandi lõpul rajati seal üle ühe sügava kaitsekraavi raudkonstruktsiooniga rippsild ( pont suspendu ) , valmistatud mingis Riia tehases , nagu malmpostidelt lugeda võis . See puhtalt romantiline ja ilma praktilise otstarbeta ehitis pidi ilmselt oma võimsate trossidega sümboliseerima muuseas tehnilist progressi , mis oli jõudnud ka sellesse kreisilinna . Kunagi Liivimaa ühe kõige viljakama maakonna keskus , on Viljandi nüüd tüüpiline unine väikelinn , mille elanikkonna osalust tänapäeva majanduse vereringes on raske ette kujutada , kuid kindlasti on see olemas . Eilsel soojal päeval lõhnasid tänavad maaliliste puumajade ja aedade vahel päikeses kuumenenud asfaldi ja puhuti ka sireliõite järele . Lille tänav oli keskväljakust päris kaugel . Lille <arv>c osutus samuti väikeseks madalaks , pruuniks värvitud ja klaasverandaga puumajaks , ehitatud ilmselt kas XIX sajandi lõpus või XX alguses . Anton Frants ostis selle minu teada millalgi kuuekümnendatel aastatel , kui nende tütar oli juba kodust lahkunud . Anton jäi sel ajal pensionile , kuid ei soovinud muidugi veeta oma vanaduspõlve maal ämma talus . Vanad puumajad olid sel ajal küllap odavad , sest majandustõusu tingimustes oli alanud uute individuaalelamute ehitamise buum . Antonit majaehitamine ei huvitanud ja küllap ta ka arvas , et tal ei tule selles majas enam kaua elada ( tegelikult tuli siiski ligi kakskümmend aastat ) . Ta olevat Liz Franzi lapsepõlves ikka naljatamisi rääkinud , et kui ta pensionile jääb , võtab ta Laine ja Eliisabeti ja nad kolivad kõik Riia linna suurde kivimajja . Riias hakkavat nad käima loomaias ja jõe kaldal jalutamas . " Kas tiaatrin ka ? " olevat Liz Franz nurunud , sest ei jõgi ega loomad tundunud talle huvitavad , neid oli ta Tänassilmaski küllalt näinud . Ta ei teadnud , et " jõe ääres jalutama " tähendab linnas hoopis teist asja kui maal . Pariisis jalutasime me Liz Franziga peaaegu eranditult jõe ääres , Kunstide sillal leidis aset koguni üks ilmselt otsustav jutuajamine , meie viimase kohtumise ajal. Samuti käis ta oma sõnul Roomas alati Tiberi ääres istumas , isegi öösiti . Huvitav , kas tal mõnikord tekkis ka tahtmine seal õnge leotada nagu kunagi Tänassilma jões ? Tiberis on kalu küll . Aga tema teatri-nurumise peale olevat isa alati kinnitanud : " Ikka , tiaatrin ka , uuperin . Riia uuperin omma' ilusa' verevä' vaheteki' . " Liz Franz olevat isa juttu võtnud sõna-sõnalt ja oodanud palavalt tema pensionilejäämist . Iga kord kui isa koju tuli , küsis Liz Franz , kas ta nüüd jääb pensionile . Hiljem ta sai aru , et see küsimus isale ei meeldi , kuid jäi ikka ebamääraselt ootama Riiga kolimist . Aga see oli isal ainult vigurjutt ( plaisanterie ) , kuigi väljendas ilmselt tema teatud alateadlikke unistusi . Vanemas eas kalduvad inimesed regresseeruma oma noorusmälestuste paikadesse . Tegelikult kolisid Anton ja Laine Frants kuuekümnendatel niisiis ainult Viljandisse , aga ikkagi linna , sest maal Anton Frants surra ei tahtnud . Ta on maetud Viljandi surnuaiale , mis paistab silma oma romantiliste hauamonumentide rohkuse poolest , eriti selle baltisaksa sektsioon , mis nüüd on taas korda tehtud . Anton Frants on maetud muidugi suuremasse , eesti osakonda , sest läti osakonda Viljandi surnuaial pole . Samale surnuaiale peaks olema maetud ka Liz Franzi vanaema , kelle nad Tänassilmast ära tõid , kui ta " viletsaks jäi " , nagu öeldakse . Viljandis oli ta elanud vaevalt aasta ja hakanud mõni päev enne surma jalgsi Tänassilma poole astuma . Miilits oli ta tagasi toonud . Lille <arv>c maja ümber oli väike puust planguga piiratud aed , kus kasvas mõni suur õunapuu , aiavärava ja veranda ümbruses ka lopsakaid sirelipõõsaid . Pariisis on sireleid väga vähe ja kevaditi käin ma alati neid paari põõsast , mida ma tean , nuusutamas , sest sireliõite lõhn seostub minu jaoks kevade kõrgperioodi kättejõudmisega . Liz Franz otsis alati sirelitest õnne ( bonheur , mitte chance ) , s.o. viie- või enamakroonlehelisi ( normaalse nelja asemel ) õisi . Küllap see on ka mingi saksa komme . Ta naeris seda õnneotsimist , aga leidis alati kohe ja mitu tükki . Ta andis need kõik alati mulle ja ütles , ikka naerdes : " Söö ära . " Õnne omandamiseks tuleb vastav õis nimelt ära süüa , soovides samal ajal midagi . Nad on kergelt mõrud , aga mitte halva maitsega ja ilmselt mitte mürgised . Ma sõingi , alati , ja olin Liz Franzi peale pahane , sest seda tehes ma justkui tunnistasin , et loodan – siiski ! – sellest ebausurituaalist mingit resultaati . Olin ka kade , sest mina ei leidnud õnnesid peaaegu kunagi . Nüüdki vaatasin Lille tänaval peaaegu instinktiivselt ühte üle aia vohavat sirelipõõsast ja mida ma seal kohe nägin , olid muidugi kaks " õnnetust " , s.t. kolmelist õit . Nähtavasti oli sel oksal tegemist mingi lokaalse mutatsiooni või somaatilise hälbega . Lille <arv>c maja õues köitsid mu tähelepanu kõigepealt viis või kuus mesipuud ( ruche ) , mis seal õunapuude vilus sumisesid , sest nende kohal lendas üles-alla terve pilv mesilasi ja see sumin oli olnud kuulda juba enne , siis , kui ma alles aiale lähenesin ega näinud veel mesilasi endid . Jäin neid vaatama ega märganudki alguses veranda ette tõstetud laua ääres istuvat vanameest . Vanamehe ees laual seisis suur punaste õitega potipelargoon ( géranium ) , mis oli ilmselt toast õue toodud nagu ümmargune laudki . Vanamees ei teinud midagi , istus niisama , vaatas ilma erilise huvita minu poole , kui ma teda lõpuks märkasin . Ütlesin talle tere ja küsisin , kas see ei olegi Laine Frantsi maja . " On ikka , " vastas vanamees väikese viivituse järel , " aga teda pole praegu kodus . " Vanamees rääkis täiesti kirjakeelt . " Läks poodi või kuhu ta läks , mis teil siis temast oli ? " Vanamees polnud vaenulik , aga eriti kooperatiivne ei paistnud ka olevat . Ja mis vanamees see üldse selline oli ? Ilmselt Laine Frantsi elukaaslane . Mulle meenus uduselt , et Liz Franz oli teda maininud , aga ma ei kuulanud kunagi eriti tähelepanelikult , kui ta endast või emast rääkis . Mind huvitas ainult see , kui ta rääkis minust , ja sellele huvitavale ainele oskas ta jutu viia väga tihti . Ilmselt oli Laine Frants millalgi pärast Antoni surma võtnud enda juurde selle " meesterahva " , kes erinevalt Antonist oli " noor " , s.t. umbes Laine Frantsi vanune , ja kes nähtavasti pidas mesilasi . Olin tulnud väravast sisse ja seal õunapuude all oli nende lendlus üsna tihe , pidevalt möödus mõni kas parema või vasaku kõrva juurest , aga ilmselt olid nad inimestega harjunud ( kui mesilastel sellist asja esineb ? ) ega ilmutanud agressiivsust . Ma ütlesin , et tulin Liz Franzi ( kõhklesin , kas öelda Eliisabet ) , Laine tütre pärast . " Ajakirjanik olete või ? " küsis vanamees . " Need ikka käivad siin mõnikord , aga ega Laine neile midagi ei räägi , Eliisabet ei luba . " Sellest lausest sain aru , et ema on hakanud Liisut siiski Eliisabetiks kutsuma , ilmselt tänu tema tuntusele . Majal oli uus plekk-katus , ma usun , et Liz Franz oli selleks raha andnud . Ütlesin , et ei ole ajakirjanik . Ja tõepoolest , kes ma siis olen , kellena ma ennast pean esitlema ? Ma polnud sellele üldse mõelnud ( vanamees õnneks ei küsinud ka rohkem ) . Liz Franzi armuke ? Tuttav ? Endine klassivend ? Aga neid peab ema teadma . Endine töökaaslane ? Ja mis siis ? Kui Liz Franzi tuttav ei tea , kus Liz Franz on , siis järelikult Liz Franz ei taha , et ta teaks . Ja nende inimeste jaoks siin ta ilmselt kadunud ei ole , midagi sellist küll vanamees välja ei näidanud . Istusin vanamehe juurde laua äärde teisele toolile , võib-olla oli sellel istunud enne Laine – ja mida nad siis seal kahekesi tegid ? Need olid toast toodud vanad viini toolid . Vanamees ütles : " Ei tea siis , kas tuleb vihma ka või , ikka lubasid tulevast nädalast . Kõik aisa õitsva nii ruttu ärä , ja õie on tühjä ka , linnu lendävä niisamma ringi ... " Sain aru , et ta on siiski lõunaeestikeelne , oli ainult alguses minuga rääkides teisele idioomile üle läinud . Rohkem ei öelnud vanamees midagi . Mul tuli selles ühetoonilises suminas peaaegu tukastus peale ja ma võitlesin sellega , aga ikkagi ärkasin võpatades mingist poolunest , kui aiavärav kääksus . See oli vana naine , villane kampsun sitsikleidi peal , ja mul oli väga raske tema näojoontes midagi lizfranzilikku ära tunda . Midagi küllap oli . Ta vaatas mind kohe umbusklikult . Tõusin püsti ja tutvustasin ennast kui dokumentaalfilmide tegijat ja ütlesin , et me oleme otsinud Liz Franzi , kuid meie aadressid on ilmselt vanad ja kas ta oskab meid ehk aidata . Naine muutus veel umbusklikumaks ja küsis : " Kes teid saatis ? " See küsimus viis mu täitsa segadusse ja ma pomisesin midagi sellist , et meil ei ole veel kindlat plaani , aga on idee võib-olla teha Liz Franzist telesaade ( olen tähele pannud , et " tele " inimestele mõjub ) , muidugi , kui lauljatar ( " lauljatar " , jumal küll kui totter sõna ! ) ise nõus on . Tegelikult ma juba teadsin , et sealt ei saa ma midagi teada . Naine , kes pidi olema Liz Franzi ema , Laine , ütleski , et ei temal pole õigust mingit informatsiooni anda ( nii ütleski ) , ei aadressi ega telefoni . " Ta ei taha , et teda segatakse . Pöörduge Eesti Raadio muusikasaadete poole , neil on tema agendi andmed . " See on Liz Franzi vana trikk , see agent . Tema nimi on iroonilisel moel Farinelli , nagu XVIII sajandi kuulsal kastraatlauljal , ja ta oli vist tõepoolest mingil määral Liz Franzi agent , selle <arv>. aasta ümbruses , kui Prantsusmaal ilmus tema heliplaat . Kuid Liz Franzi rahvusvaheline karjäär ei kujunenud ega saanudki kujuneda kuigi pikaks . See oli seotud vabadusvõitlusega , nn. laulva revolutsiooniga , mis neil aastail Balti riikides toimus ja tänu millele Läänes nende maade vastu korraks mingi huvi tekkis . Sel ajal otsisid mõned fantaasiarikkamad kirjastajad ja mänedžerid Baltimaadest müügikõlblikke artiste , raamatuid , muusikat , filme , sest turunišš oli olemas ja tühi . Tõsi , peagi see nišš täitus ja seejärel ka kadus . Liz Franzilt jõudis Pariisis ilmuda üks retrospektiivalbum , too " Hääl " , millest ma räägin veel pikemalt , sest tänu sellele me kohtusimegi . Farinelliga kohtus Liz Franz ilmselt tänu Umberto Rivierale , kellega " lauljatar " siis juba abielus oli . Aga nüüd on see Farinelli tegelikult pensionil ja kui tema agentuuri faksile või e-mail'ile saata järelepärimine Liz Franzi kohta , tuleb sealt mõne aja pärast standardvastus , mis sisaldab tolle kümne aasta taguse ja ammu müügivõrgust kadunud albumi reklaami ning lubadust informeerida artisti " teie armastusväärsest ( aimable ) huvist " etc . ning võtta taas ühendust kõige kiiremas korras ( dans les meilleurs délais ) . Seda " korda " ei tule aga kunagi . Tänasin Laine Frantsi selle informatsiooni eest ja jätsin nendega hüvasti . Ma teadsin ju , et Liz Franz oli emaga suhtlemisel seadnud sisse väga range režiimi . Raha saatis ta regulaarselt , aga helistada oli emal lubatud ainult " äärmise vajaduse korral " , ja kuna see ema Liz Franzi ilmselt kartis , siis ei helistanud ta praktiliselt kunagi ning oli ka harjunud , et tütar helistab talle ehk korra aastas , saadab sünnipäevaks kaardi . Nii et kui ka Liz Franz tõesti kadunud oli , ei pruukinud ema olla seda üldse märganud , tema jaoks oli ta ammu , juba kolmkümmend aastat sama hästi kui kadunud . Väravast välja minnes ma nägin , et Laine Frants istuski samale viini toolile , millel mina olin istunud , ja lükkas pearätiku üle juuste taha . Selles liigutuses tundsin ma lõpuks ära Liz Franzi , selles oli midagi nooruslikku . Siidist pearätikud , lisaks suurtele mustadele prillidele , on teatavasti igasugu " diivade " ja filmistaaride levinud maskeeringuelemente , ja nagu ma Liz Franzi kõrval teada sain , sugugi mitte ainult filmides . Need on ka elus täiesti efektiivsed . Liz Franzil õnnestus Tallinnas olla enamasti nii , et keegi teda ei näinud . Ta ütles : " Kui sa ei taha , et sind nähakse , siis ei nähta ka . " Korterisse jõudes lükkas ta alati kõigepealt rätiku üle juuste taha , sõlmis selle lahti , viskas peeglilauale , võttis prillid eest . Mind fastsineeris see demaskeerimine , aga tegelikult mulle meeldis maskeeritud Liz Franz rohkem , ma oleksin eelistanud olla selle naise armuke , kui juba olla tuli . Aga ma ei julgenud talle kunagi öelda , et jätku rätik pähe ja prillid ette . Laine Frants jäigi mulle nüüd sellisena mällu , istumas aias valgete õunapuude all keset mesilaste suminat , lükkamas pearätikut üle juuste tagasi , nagu kavatseks kohe vanamehega elavasse vestlusse asuda . Aga vaevalt nad tegelikult palju rääkisid , istusid niisama laua ääres . Suurte punaste õiekobaratega geraanium nende ees laual , justkui keegi kolmas , keda nad imetlesid ja vaatasid nagu last – korraga tuli mulle selline pentsik mõte – , oligi Liz Franz . Olin just kirja panemas seda viimast lauset – lõpetasin ta praegu , mäletamata enam õieti , mida ma sellega mõtlesin – , kui mu uksele koputati . Ma teadsin , et see saab olla ainult Asko , sest neid , kes teavad , et ma siin elan , pole kuigi palju ja neid , kes ilma ette helistamata võivad tulla ukse taha koputama , on ainult üks , seesama Asko . Ta on ülimalt kiiresti julgust kogunud , esialgu ei suutnud ta mind sinatadagi , ajas kogu aeg segi . Ma olin siiski üllatunud , et ta tuleb nii hommikul , ma polnud visiidiks sugugi valmis , isegi vanad villased sokid olid jalas , sest hoolimata soojast ilmast on põrandad jahedad . Kiskusin need ruttu jalast ära , need jäid reetlikult laua alla vedelema , ja tegin ukse lahti . See oligi Asko , ta tõi " Norma " plaadid ära , samuti kolm CD-d , millele ta ooperi ümber oli võtnud . Ta tahtis , et ma prooviksin , kas on hästi peale jäänud , vabandas , et krabiseb ja on mono . Panin ühe plaadi peale ja otsisin üles " Casta Diva " koha . See jäi meie edasise vestluse taustaks . Ta küsis , kas see Bellini on hea helilooja . Ma vastasin , et ei ole eriti hea ja veel vähem mu lemmik , aga tal on ilusaid meloodiaid ja seda " Normat " oli mul vaja Maria Callase pärast etc . Asko märkis , et tegemist on üsna " raju " asjaga . Ma kinnitasin , et on , jah , raju andmine . See on uus noortepärane väljend , millele ma ei oska praegu anda ühtegi prantsuse noorteslängi vastet , ma ei tunne seda slängi ( muidugi , argood ! ) üldse kuigi hästi . See on liiga peen teadus , liiga kerge on " rajult " mööda panna ja naeruväärseks jääda . Pigem ma juba räägin ehtsa välismaalasena seda kuivavõitu kirjakeelt , mille peale ma võin enam-vähem kindel olla . Asko julges seekord juba läheneda mu raamaturiiulile ja vaadata neid väheseid köiteid , mis seal on ja mille seast tema tähelepanu köitis Marcel Prousti " Kadunud aja " Pléiade'i väljaanne ( tõeline nahk ja kuld , kuigi seda ta kindlasti ei aimanud , " piiblipaber " , <arv> lehekülge taskuformaadis ) . Ma selgitasin talle , et eesti keeles on sellest superteosest olemas ainult üks väike fragment , " Swanni armastus " , ja mõtlesin , et huvitav , kuidas tema põlvkonna inimesed seda lugeda võiksid . Mingis mõttes peaks see ausus ja " künism " neile lähedasemgi olema kui omal ajal meile , kes me petsime ennast rohkem , mulle tundub , romantiliste valedega . Rõõm , mida minus kõigest hoolimata tekitas Asko hommikune visiit ( olin vahepeal jälle tema silmad jõudnud ära unustada , samuti oli ta mul meeles lühemana ) kestis täpselt kella poole seitsmeni õhtul . Leppisime nimelt kokku , et õhtul , kui ta oma seminaritöö valmis saab , ta koputab või saadab meili , ja siis läheme kuhugi välja " juttu rääkima " . Vahepealse aja möödasaatmiseks sõin Martiniga , kes ikka veel Tartus oli , Zum-Zumi terrassil lõunat . Zum-Zum on kohvik , nõukogude ajal kandis ta nime Säde ja see oli haruldane kohvik selles mõttes , et tal olid suured tänavale avanevad aknad , mis olid kaetud vaid õhukeste kardinatega , nii et oli võimalik laua äärest vaadata mööduvaid inimesi . Seal söödi peamiselt " viinereid kartulisalatiga " ( " viinerid " ei ole just päris need , mis on viini vorstikesed ja kartulisalat pole päris see , mis ta on Prantsus- või isegi Saksamaal , sest Liivimaal segatakse teda majoneesi ja hapukoorega ) . Säde spetsialiteediks oli ka jäätisekokteil nõukogude vahuveiniga , mida kutsuti šampanjaks ( ) , kuigi sellel polnud mingit pistmist Champagne'i maakonnaga ja seda valmistati mingil kavalal ( ingénieux ) meetodil hoopis Riias . Peab ütlema , et kunagine Säde on nüüdseks täielikult ja isegi üle ootuste realiseerinud oma potentsiaali olla tõeline kohvik Prantsusmaa väikelinnade romantilis-unises laadis . Suvel on tal suur terrass , tänavale avanevad aknad lükatakse lahti , lauad asuvad lopsakate pärnapuude vilus . Päev oli tõeliselt soe , isegi tuul oli soe ja pärnade all odavat lõunat süüa oli ülimalt meeldiv . Mulle tundus ebamääraselt , et mingi suur uus eluperspektiiv on avanemas . Ma hoidusin mõtlemast Askole . Martin kurtis , et teda vaevavad süstemaatilised hirmud " rongist mahajäämise " pärast : et konkurendid on temast edukamad , et ta ei saa enam nii tasuvaid otsi jne. Kuna mu tuju oli kõrge ja lahke , oskasin ma talle , ma usun , täiesti adekvaatselt nõu anda . Soovitasin tal üritada natuke läbi lüüa New Yorgis , kus ta juba üht-teist on teinud , ja vist mitte edutult . Tema hirmud tulevad sellest , et ta ei liigu enam küllalt kiiresti ülespoole . See võib tekitada isegi langemise tunde . Kui ta suudaks tõestada ennast järgmisel astmel , saaks ta siinse konsultatsiooniäri peale ülevalt alla vaadata , mis annab alati hea platvormi raha küsimiseks . " Suuri arveid tuleb julgeda kirjutada , julgelt kirjutatud arveid ei juleta vaidlustada , " professeerisin mina , kes ma ei ole just väga tugev suurte arvete kirjutamises . Kuid Prantsusmaal on see rahaasi lihtsam ka , riiklikus kultuuribisnises on olemas mingid üsna auväärsed alamhinnad , millest allapoole ei langeta ja millega ma täiesti rahul olen . Kohviku kõrval parfümeeriapoe aknal oli mingi reklaam Michele Pfeifferi pildiga . Martin vaatas seda plakatit ja ütles kurvalt : " Ilusad inimesed . " Ma ütlesin , et selles ongi traagika ( pidades silmas kõrval asuvat meesteparfüümi reklaami mingi mulle tundmatu meesmodelli portreega ) : me elame keset piltide maailma , mis on valelikult ilustandardi täiesti ebareaalsetesse kõrgustesse tõstnud . Tegelikult pole selliseid inimesi olemas , ka Michele Pfeiffer eksisteerib sellisena ainult pildil , videos , ühesõnaga kunstis . Vale seisneb just selles , et neid pilte pakutakse tõeluse , realismi pähe . Need on romantiline unelm . Ma usun , et keskaja inimesel oli ikooni natuke teine suhe : see ei olnud ideaal , millega võrrelda ümbritsevat reaalsust . Martin nentis , et jah , tema naistestandard on tõesti tõusnud nii kõrgele , et praktiliselt on võimatu leida sellele täielikult vastavaid naisi . Michele Pfeiffer tollel pildil aga meeldivat talle tõepoolest . Ta naeratas vabandavalt . Kuna õhtuni oli ikka veel palju aega ja ma nimelt oletasin , et ega Asko enne kella kuut ikka ei koputa ( mis , nagu hiljem selgus , osutus valearvestuseks ) , siis otsustasin kella nelja ajal veel Aura veekeskusesse ujuma ja sauna minna , seda enam , et mõõdukas füüsiline tegevus lõdvestab ja muudab su suhtluses karismaatilisemaks . See veekeskus on Tartus uus ja väga populaarne nähtus . Peab ütlema , et ta on tõesti meeldiv paik , mis peaaegu kustutab mu nõukogude ajast jäänud vastikustunde avalike basseinide ees ( see kloorihais , punased silmad , hirm saada mingit nahanakkust , vastikult kõle ja kaikuv ruum ) . Basseinil on suur tänavale avanev klaassein , raja otsas puhates saab jälgida tänaval möödujaid , õitsevaid sirelipõõsaid , taevast . Taevasse kogunes just äikesepilvi ja ma lootsin näha basseinist välku , kuid äikest ei tulnudki . Peale selle on ujulas muidugi vaatamisväärseid kehi . Heteroseksuaalsetel meestel on üks fantaasia , mille kohaselt homod neid " vaatavad " , ihaldavad . Peab ütlema , et suuresti on see fantaasia rajatud liivale . Umbes <arv>% meessoost isikutest ( kui välja jätta lapsed ja raugad ) mõjuvad sama erootiliselt kui riidekapp või Zaporožets ( teatud nõukogude odav automark , võrreldav Ida-Saksa Trabandiga ) . Eriti veel , kui nad on alasti , sest riided võivad fantaasiat mingil määral päästa . Ma kardan , et gay-esteetika on veel eksklusiivsem ja julmem kui heteroseksuaalsete meeste naiste-esteetika ( siiski , millise põlgusega räägivad nad inetutest naistest ! ) . Kuid normaalne mees on sageli olend , kelle enesereflektsioonivõime on kaunis piiratud , sest kuigi ta peab enamikku naisi inetuteks , ei kõhkle ta ennast arvamast ihaldusväärsete kategooriasse paljalt sellepärast , et ta on meessoo tunnustega . Basseinis võib küll teatud antropoloogilise huviga jälgida inimkeha inetuse mitmesuguseid avaldumisvorme . Mõningase erootilise huviga vaatasin seekord vaid ühte noort ujumistreenerit , kellel olid riided seljas ja kes tekitas huvi võib-olla hoopis sellepärast , et ta vaatas huviga mind . Kohe läks minus käima fantaasia filmist " Mon homme á moi " , kus veidi vanem ujumistreener teeb oma armukeseks noore ujuja . Selles filmis hämmastas mind tolle vanema poisi lähenemise otsekohesus ja visadus . Kohe esimesel korral küsis ta ujuja ( üsna metsiku , farouche , häbeliku ) käest : " Tu es pédé ? " Too sõimas teda selle peale nupust nikastanuks , aga ikkagi tuli lõpuks oma tüdruku juurest ära jne. Film oli iseenesest traagiline , sest tol vanemal poisil oli aids ( noort ta muidugi ei nakatanud , et poleks liiga traagiline ) ja ta pidi varsti surema . Mina aga ei julgeks kunagi kohe sellist küsimust esitada . Näiteks Askolt oleksin ma seda võinud küsida , siis jääks hulk ülearuseid probleeme ära . Ja selle noore ujumistreeneriga oleks ka võinud juttu teha , inimestele lähenemiseks on tuhat erinevat meetodit . Tollele võimsale alasti ujujale , keda nägin duširuumis , poleks ma aga mingil tingimusel mitte kuidagi julgenud läheneda . Küll aga lähenesid talle kaks rootslast , niisama , ilma sügavamate kavatsusteta , ja ta rääkis nendega naeratades , silmadest sädemeid pildudes , kehvas rootsi keeles , ilmselt kuuluski ta mingisse Rootsi meeskonda . Sportlaste ost ja müük üle riigipiiride on ulatuslik äri . Ma ei usu ka , et ma kunagi temasse või temasugusesse saaksin armuda . Armumine ja erootilised fantaasiad on kaks ise asja . Erootilised fantaasiad on teatud mõttes loogilised , standardsed ja ettearvatavad , armumine on ebaloogiline ja ettearvamatu . Asko koputas uksele praktiliselt kohe , kui ma olin koju jõudnud , nagu oleks ta mu samme kuulnud vms. Hiljem selgus , et ta nägi maja sisevõrgu kuvandilt , et ma lülitasin oma arvuti võrku ( tahtsin vaadata , ega temalt meili ei ole ) . Noortel on omad süsteemid . Läksime Wilde'i kohvikusse . Kuna terrassil olid toolid ja lauad vihmast märjaks sadanud ( õhk oli aurune ja lõhnas väga tugevasti ) , pidime istuma sisse . Meie vestlus filmikunstist jõudis vaevalt alata ( uurisin , kas ta silmad tõepoolest kõõritavad ja polnud selles seekord enam nii kindel ) , kui helises tema mobiiltelefon . Ta vastas üsna vastumeelse , aga kuuleka häälega . Ta ütles : " Istun Wilde'is koos ... ühe majanaabriga . " Varsti oligi see helistaja kohal . Asko tutvustas : " Mailis , minu tüdruk . " Nii ta ütleski : minu tüdruk . Tüdruk oli kena vormika kehaga , aga mitte kõige ilusama näoga , halva näonahaga . Ma olin küll kahtlustanud Asko puhul sellise tüdruku olemasolu , kuid polnud neid kahtlusi endale tunnistanud . Ausalt öeldes viis tüdruku saabumine mind täiesti endast välja , ma kukkusin meeleolus umbes viis astet allapoole . Sest minu jaoks on see arhetüüpne situatsioon . Mingil hetkel kraamitakse kuskilt välja üks tüdruk , kellest enne pole sõnagagi räägitud . Tüdruk on algusest peale instinktiivselt armukade . Juba tema vaist helistada praktiliselt kohe , kui me olime lauda istunud , oli hämmastav . Seda vaistu olen ma naiste puhul ennegi imestanud . Nad võivad sulle nädalaid mitte helistada ja helistada siis just hetkel , kui sa oled koos kellegagi , kes on teatud mõttes nende konkurent , olgu mees või naine . Liz Franzi võime helistada õigel hetkel oli lausa fenomenaalne . Sealjuures asus ta ise paari tuhande kilomeetri kaugusel . Ma kahtlustan , et kui ta mõnikord ei helistanud , siis mitte sellepärast , et ta oleks hetke mööda lasknud , vaid lihtsalt sellepärast , et ta otsustas suuremeelselt mitte helistada : olgu , las lõbutseb , jätame selle korra vahele . Avalikult ei tauninud ega seganud Liz Franz ühtegi minu suhet , vastupidi , ta koguni toetas neid , kiitis takka . Ja tänu sellele rääkisin ma talle varem või hiljem alati kõik ära . Ta oli mu suhete tekkimise ja luhtumise alaline tunnistaja . Aga " ootamatu tüdruku " väljailmumine on minu jaoks niisiis klassika ja ma tunnen juba liiga hästi kõiki neid komplikatsioone , mis taolisest kolmnurgast tekivad , et nende vastu mitte huvi tunda . Ma isegi ei viitsinud hakata tolle Mailisega huvi teeseldes vestlust arendama . Üldiselt on see töötav kanal : võrgutada oma armastatu ( aimé ) tüdruk , mis on seda lihtsam , et need armastatud on oma tüdrukutest enamasti tüdinud , nende vastu külmad ja peavad neid rohkem kombetäiteks . Asko ja Mailis ei meenutanud ka just noori armunuid , pigem vana abielupaari , nad rääkisid kergelt ärritunud toonil midagi poeskäimisest ja õhtusest söögikeetmisest . Armastatu tüdruku endasse armuma panemise skeemi esitatakse hästi ka juba tsiteeritud filmis " Mon homme á moi " . Tüdrukud on riskialtimad , elujulgemad . Maksime arve ja läksime ära , ütlesin Askole , et ta mulle tingimata meiliks , siis ma saan talle vastu saata " need asjad " , jätsin temaga nägemiseni nagu kõige ükskõiksema tuttavaga , nagu mehed omavahel jätavad . Meeste omavahelised sõprused on enamasti rajatud ühisele igavusele . Kõndisin kohvikust joonelt Toomele . Ma olin enda peale vihane . Mõelda mingist armumisest on juba iseenesest idiootlik , veel idiootlikum on endale organiseerida õnnetut armumist . Paraku ei tunne ma teistsuguseid . Ma olen olnud õnnetult armunud või siis on minusse oldud õnnetult armunud . Ma usun , ja mõnikord , kui viha elamata elu pärast mind irratsionaalsetele mõttekäikudele juhib , koguni loodan , et Liz Franz sai minuga tunda kõiki õnnetult armunud olemise rõõme . Kui ta üldse oli minusse armunud . Rangelt võttes ma ei tea seda . Toomel vaatasin ühte armastajapaari , õige noored , vene poiss ja tüdruk . Nad ei osanud kuidagi olla , seisid teineteise kõrval , aga nii et kakskümmend sentimeetrit õhku nende vahele jäi . Tüdrukul oli käes väike sirelioks , mille poiss talle ilmselt sealtsamast oli murdnud . Ta hoidis seda klassikaliselt , oma rindade vahekohal . Armunute arhetüübid on võimsad . Sirelipõõsast möödudes tundsin selle tugevat vihmajärgset lõhna . Läksin joonelt põõsa juurde ja nägin otsekohe ka ühte " õnne " . Napsasin selle hetkegi kõhklemata ära , pistsin suhu , närisin katki ja neelasin alla . Selle juures mõtlesin Asko nime , kuid ei osanud midagi konkreetset soovida . Seejärel kinnitasin endale , et viskan selle kõik peast välja ( see on veel täiesti võimalik ) , sest ma olen endale lubanud , et taolisi viljatuid afääre ( nagu oleks mul valida viljakaid ! ) ei arenda ma enam mitte kunagi elus . Asko on tavaline poiss , kes püüab muuseas minu najal natuke endale karjääri ehitada . Tehku oma tüütu Mailisega õhtuks süüa ja olgu õnnelik . Ma olen muide kindel , et sel õhtul nad tülitsevad . Mõlemad teavad põhjust ja kumbki ei ütle seda välja . Liz Franz jäi Tartusse niisiis kas poolteiseks või kaheks ja pooleks aastaks . Ma ei tea täpselt , aga usun , et ta ei maganud kogu see aeg Vanemuise teatri dekoratsiooniruumis laua all , vaid leidis endale mingi parema elamise . Selle peale on tal nina . Ta on alati osanud leida endale suhteliselt häid , isegi eksklusiivseid elupaiku , sealjuures makstes kas vähe või üldse mitte . Selle võimega oli ta isegi Umberto Riviera äripartneriks kinnisvaras . Nii palju kui ma tean , käisid nad alati võimalikke ostuprojekte koos üle vaatamas . Liz Franzi otsused olid iga kord kategoorilised : maja või korter kas meeldis talle või mitte . Ja Umberto Riviera usaldas tema vaistu , sest see tõi talle päris kõvasti raha sisse . Kohad , mis Liz Franzile meeldisid , kogusid alati kiiresti väärtust . Kord olevat Liz Franz Umbertot hoiatanud ühe kahtlase paigutuse eest . Umberto tõmbas oma raha sellest projektist veel kasudega välja , just enne krahhi . Pärast seda olevat ta teinud Liz Franzi nimele oma ärides teatud osaluse ( aktsiad vms. , ma täpselt ei tea ) , muutes ta selle suuremeelse sammuga endast majanduslikult sõltumatuks . Liz Franz olevat sealjuures oma osalust iseseisvalt kasvatanud , küll mitte suurelt ( ta pole absoluutselt mängur ) , küll aga ilma ühegi kaotuseta , pidevalt . Vähemalt Tallinna soetuste osas võin ma öelda , et Riviera Holdingsi kinnisvarad on kõik ekstraklassist ja saadud seejuures , nii palju kui ma tean , odavalt . Sest ka hinna suhtes oli Liz Franzil iga kord kindel arvamus : kas " liiga kallis " või " sobib " . Kui ta tollel kuuekümnendate aastate keskpaiga varakevadel Tallinna tuli , oli talle juba teada , kuhu ta elama läheb , ja see koht oli üks katusealune korter praktiliselt Tallinna raekoja taga . Liz Franz oli selleks ajaks muidugi juba korduvalt Tallinnas käinud . Ma usun , et tema välimus ja kombed olid läbi teinud suure ja kiire muutuse . Ta oli õppinud jälgima teisi ja neid jäljendama . Ta kandis moodsaid riideid ja moodsat soengut , kuid jättis ikka kuidagi salapärase , natuke kättesaamatu mulje . Kujutan ette , et kui tuli päris kevad , kõndis ta kordagi kõrvale vaatamata oma miniseelikus läbi meeste pilkude kadalipu mööda Harju tänavat , selg sirge , poisipea uhkelt kuklas , näol ilme , et teda ootab keegi hoopis kõrgem ja erilisem kui need harilikud igavad Nõukogude Eesti mehed . Võimalik ka , et miniseelik ilmus tema garderoobi juba aprillis , ja et nimelt sellele moele ohverdaski ta oma munasarjad , juhul muidugi , kui ta oli tõepoolest viljatu , nagu üks tema kunagistest püüdlejatest ( aspirant ) kord minu kuuldes õelalt ütles . Paljud tolleaegsed noored naised said meie karmis kevades miniseelikuga ringi käies munasarjapõletiku , mis teatavasti võib viia püsiva viljatuseni . Kuid see eriline , kes teda ootas seal kuskil ees , kuhu oli suunatud tema mittemidaginägev pilk paksult mustaks värvitud pikkade ripsmete vahel – see polnudki kõrvalt vaadates ehk nii eriline . Ma olen näinud ühte selle Ando Teino noorpõlvepilti : ilmetu , isegi inetu mees minu meelest . Aga ta oli poeet . Ando Teino oli Liz Franzist viis aastat vanem ja endale just nime teinud kui noor imelaps . Nendel dünaamilistel aastatel ei olnud noore säärane tähelend võimatu . Ta oli avaldanud ühe õhukese vihu luuletusi , aga teda tundsid kõik . Vähemalt kõik , kes lugesid , mõlemas mõttes ( lire , compter ) . Luuletused olid õieti üsna traditsioonilises laadis ( kuigi leidus ka vabavärssi , mis tollal taas legaalseks muutus ) , kuid nendes on tõepoolest veel nüüdki mingit värskust , kergust , mida ei leia Ando Teino ühestki hilisemast kogust . Liz Franz kohtas teda arvatavasti Tartus , mõnel moodsal " põrandaalusel " ( kellegi korteris toimuval ) luulelugemisel , kus arvukad naisfiloloogiaüliõpilased , kõik salajase luuletajaambitsiooniga , põrandal istudes poeedile suhu ja silma vaatasid . Liz Franz polnud mingi üliõpilane ega üldse keegi , aga õhtu lõpus võttis ta kitarri ja esitas ühe laulu , mille ta Ando Teino sõnadele oli teinud . See otsustas asja . Nende edasine koostöö , millest muide sai varsti ka Liz Franzi esimene abielu , osutus üsnagi viljakaks . Ando Teino sõnadele on loodud Liz Franzi esimesed üldtuntud laulud , nagu näiteks too " Veider kuu " : Sinu vaikimist ma armastan , sest tean : meie armastust sa saladuses pead ! Nimelt tõusis Ando Teino teatud mõttes isegi kõrgemale iseendast , kirjutades spetsiaalselt Liz Franzile mõeldud laulusõnu , milles puudub tema luulele muidu omane mõttesügavuse pretensioon . Need olid tõesti lihtsad ja haaravad palad . Tihti ka liigutavad , nagu see : Ära nuta , valge suvepäeva vihm ... Neid lasti raadiost sageli veel siiski , minu noorukieas , kui Liz Franzi ja Ando Teino abielu ammu lahutatud oli . Aga tolle raekojataguse korteri , kuhu Liz Franz sisse kolis , sai Ando Teino nii . Tol hetkel , kui nad Liz Franziga Tartus kohtusid , elas ta veel tegelikult oma vanemate juures Nõmmel Lootuse puiesteel , niisiis aedlinnas , kaunis umbses , lootusetus ja kindlasti ülimalt väikekodanlikus paigas , seda enam , et Ando Teino vanemad olid n.-ö. paremad inimesed , isa oli polütehnilise instituudi õppejõud ja ema prantsuse filoloog , tuntud tõlkija . Maalt pärit ja lõpetamata keskharidusega Liz Franzi ei pidanud nad oma kuulsale pojale küll vääriliseks partneriks , aga kui nad tegutsema asusid , avastasid nad , et on juba initsiatiivi käest kaotanud . Liz Franz ei käinud mitte kunagi Ando vanemate pool Nõmmel . Ta lihtsalt keeldus sinna minemast . Ja selleks ajaks , kui ta Tallinna tuli , oli neil juba oma omaette korter olemas . Selle omandamise skeem oli lihtne ja geniaalne . Liz Franz saatis Ando Teino nimelt Kirjanike Liitu endale korterit küsima . Ma ei tea , mis vahenditega ta suutis muidu häbelikus noormehes ( kes vaid oma avalikel esinemistel tõeliselt süttis ) nii palju bravuuri tekitada , et too võttiski ette selle ennekuulmatu sammu ja läks otse esimehe enda juurde . Kuna samm oli sedavõrd ebakonventsionaalne ( Kirjanike Liidul oli oma korterijärjekord ) , kandis see vilja . Esimees ei julgenud noorele ülipopulaarsele poeedile ära öelda . Muutusteajal , nagu need <arv>ndad olid , on teatud instinktiivne noorte ees lömitamine tavaline . Ando Teinole eraldatigi just vabanenud ateljeepind ( studio ) keskaegses majas Tallinna raekoja taga . Ja Liz Franz ( tollal ta nimetas ennast veel Liis Frantsiks ) kolis sinna sisse koos temaga . Ando Teino oli homoseksuaal . Ma ei tea , kui teadlik ta tollal oli oma orientatsioonist , igatahes ei luba tema tollane luule näha asju ei nii- ega naapidi , mis juba iseenesest on alarmeeriv fakt . Normaalne mees ei ole loomingus ambivalentne . Vanemate juures elades oli tal vaevalt mingeid konkreetsemaid seksuaalkogemusi olnud ja oma fantaasiaid pidas ta ilmselt lihtsalt poeedile omaseks kergeks omapäraks . Olgu kuidas oli , tema kirjutatud tekstid sobisid Liz Franzile laulmiseks suurepäraselt . Tema suus muutusid need kohe naise lauluks mehele , tütarlapse lauluks oma kujutlusekallimale . Aga samas võisid need olla ka poisi laulud tüdrukule , igaüks sai neis lauludes ennast ära tunda . Need laulud olid muuseas kuidagi väga erootilised . Hiljem olevat Ando Teino vanemad süüdistanud Liz Franzi , et see meelitas nende poja halvale teele , tegi temast ( oma külmusega ) meestearmastaja . Säärased süüdistused on muidugi absurdsed . Ma ei tea ühtegi meest , kes oleks hakanud meestearmastajaks sellepärast , et tema armastatud naine tema vastu külm on . Siis minnakse ikka teise naise juurde lohutust otsima ja see poleks tollal kuulsale ( nüüd küll peaaegu unustatud ) poeedile mingi probleem olnud , austajannasid oli tal jalaga segada . Arvatavasti sobis tollastel piltidel eriti poisiliku välimusega Liz Franz kuidagi tema fantaasiatega . Ma olen kolmandate isikute kaudu kuulnud , et Ando Teino olevat aastaid hiljem purjus peaga praalinud , et neil oli Liz Franziga vägev seks , ja kurtnud , et armastab ikka veel Liz Franzi . Üldiselt on ta minu teada ( kuigi needki on rohkem kuulujutud ) kogu järgneva elu ikka poisse taga ajanud , sealjuures vist üsna edutult , armudes ikka ja jälle heteroseksuaalsetesse noormeestesse . Viis aastat tagasi poos ta ennast üles . See oli üle hulga aja esimene kord , kui teda taas ajalehtedes meenutati , osalt selle kõmulise enesetapu pärast , osalt viisakusest ikkagi kunagi tuntud poeedi vastu . Nekroloogides märgiti muuseas , et " paljud tema luuletused said laulusõnadeks , need laulis kuulsaks rahvusvaheliselt tuntud lauljatar Liz Franz " . Sealjuures ei mainitud sõnagagi nende abielu , mis ometi oli ametlik ja kestis minu teada neli või viis aastat . Liz Franz sai sel ajal väga kiiresti tuntuks . Esialgu räägiti temast kui ühest tüdrukust , kes kinnistel luuleõhtutel päris ilusti Ando Teino luuletusi laulab . Siis räägiti neist kui mingist paarisnähtusest , nad tegid koos ametliku luule- ja laulukava , millega sõitsid ka Tartusse , Viljandisse , väiksematesse kohtadesse ( huvitav , kas Liz Franzi ema ja isa ka neid kuulamas käisid ? ) . Seejärel hakkas Liz Franz esinema juba iseseisvalt . Ta loobus ise ennast kitarril saatmast , talle tekkis väike saateansambel oma aja vaimus , vahel oli saateks ka ainult klaver ja kõige kummalisem oli see , et ta suutis ka a capella publikut ohjes hoida . Tema häälematerjal oli täiesti koolitamata ja polnud suurem asi . Aga ta õppis väga kiiresti kasutama mikrofoni ja tema laulmise eriline võlu polnud kunagi mitte hääle kandvuses , vaid selle rauguses , intiimsuses , tihti kõnetaolises retsitatsioonis , mis ometi oli väga musikaalne . Ta ei käinud kunagi ühelgi noorte lauljate konkursil . Esimesed raadiolindistused tehti vist mingi kirjandussaate jaoks , edasi arenesid asjad juba oma loomulikku rada . Tema esimene plaat ilmus siiski alles <arv>. aastal , riikliku ja monopoolse ( kogu Nõukogude Liidu peale ) helisalvestuskompanii Melodija veskid jahvatasid aeglaselt . See oli väike plaat , nagu neid tehti , kummalgi pool kolm lugu . Neli laulu sellel on Ando Teino sõnadele , viies on ühe vene helilooja laul , kuues on too " Pihlapuu " , millest juba juttu oli . See plaat on ülikooli raamatukogu fonoteegis olemas , ma vaatasin . Ma võiksin seda kuulata , aga ma ei tee seda . Ta on mul peas . Või kehas . See plaat oli meil nimelt kodus olemas , õed arvatavasti olid ostnud . Ma mäletan tema ilmetut ümbrist : mingi roosa abstraktne geomeetriline muster <arv>ndate lõpu stiilis . Melodija andis paljud plaadid välja sellises standardümbrises , ainult suured staarid said endale erikujunduse . Ajapikku kulus see roosa-valge ümbrik päris räbalaks , võidus halliks , rebenes servadest lahti ja kadus lõpuks päris ära , sest plaat seal sees niikuinii enam ei seisnud . Seda plaati ei saanud praktiliselt enam kuulata ka , sest radioola nõel aina hüppas ühest vaost teise . Aga igatahes ma ei lähe teda ka siia fonoteeki kuulama , veel vähem lasen Askol endale CD-koopia teha . Ma ei taha . Askolt endalt ei tulnud terve eilse päeva jooksul muide mitte mingit elumärki . Vaatasin umbes kümme korda oma mailbox'i , mitte midagi . Ma ei usu , et see on niisama , kiire kevadine kooliaeg jne. Arvestades tema esialgset innukust ja lausa otsitud ettekäändeid , et asja teha , on see imelik . Muidugi , jah , üks päev . Mis on üks päev elust ? Väga vähe . Enne lõunat läksin turule , et oma pajahautise jaoks materjali , samuti redist , salatit , kohupiima , piima osta . Arvestasin , et kui Asko päeval läbi astub , küsin , kas tal on kõht tühi . Üliõpilase asi . Ja pakun oma pajarooga . See on hea , parem kui ta üldse kahtlustada oskab . Iseendast on need pajaroad väga lihtsad . Keskeltläbi sellised . Tuleb poti põhja ( soovitavalt kumerate punnis külgedega poti , see on pajaroa jaoks šikim ) valada natuke õli , kuumaks lasta , mitte muidugi suitsema . Pruunistada seal u. <arv> g hakkliha ( Tartu turult ostes <arv>–<arv> kr. ) või maksatükikesi , kanafileed , loomalihatükikesi vms. Pruunistada parajal määral , nagu teile meeldib . Samal ajal koorida neli-viis keskmist kartulit ( u. <arv> krooni kilo ) , kolm suuremat porgandit ( mina ostan neid kooritud kujul , väga mugav , ei maksa eriti midagi : <arv> kr/kg ) , hakkida porgandid sektorikesteks , lisada praadivale lihale , katta kaanega . Hakkida kartulid ribadeks , valada kõige otsa , jälle kaas peale . Hakkida viis-kuus päikeses kuivatatud itaalia tomatit ( neid vist saab näiteks Primo supermarketist Tallinnast , minul on veel Liz Franzi varudest , ta ikka tõi neid Roomast , võtsin Weitzenbergi tänava köögikapist kaasa ) . Need kuivatatud tomatid on ühtlasi soolatud , nii et soola praktiliselt lisada ei tule , igatahes olla sellega ettevaatlik . Lisada need punased tükikesed kohe patta , segada kõik segi . Kui hakkab põhja kinni võtma , lisada kohe klaas vett . Kui veel ei hakka , siis hautada esialgu ilma veeta , saab parem . Võtta Patakase ( Briti india-tüüpi maitseainete tootja , mingi juhuslik valik , saadaval Tallinna Stockmanni kaubamajas , Tartu kohta ei tea ) purk , kas Curry Masala ( hot ) , veel parem mõni rohkema tšilliga masala , lisada seda pastat , umbes üheaegselt veega , nii umbes kuhjaga teelusikatäis ( oleneb kangusest ja teie maitsest ) . Need õliga sisse tehtud masala'd on palju paremad kui kuivmaitseained . Purk on päris kallis , oma <arv> krooni , aga sellest jätkub kauaks , eriti kangemate variantide puhul , kuid need on millegipärast müügilt kadunud . Segada veel , hautada vaikselt " ühe " peal ( kui on elektripliit ) , kuni porgandid ja kartulid on teile sobivalt pehmed . Samal ajal teha valmis värske salat , selleks võtta väike punt salatit ( <arv> kr. ) , teha tükikesteks ( soovitatakse sõrmedega rebida või jätta üldse terveks , mina lõikan lõikelaual , need suured lehed on tüütud ) , lisada teelusikatäis suhkrut , veerand kuni poole sidruni mahl , parasjagu hapukoort , tsipake soola , segada . Siis hakkida roheline sibul või murulauk ( punt <arv>–<arv> kr. ) , lisada see tulelt võetud hautisele . Kui nüüd tundub , et soola on vähe , siis lisada soola , aga tuleb arvestada , et tomatitükikesed on alles soolased , soola kontsentratsioon nendes pole veel ühtlustunud kogu hautise omaga . Sellest potitäiest piisab umbes kolmeks korralikuks portsjoniks . Kõik kokku läheb maksma ehk <arv>–<arv> kr. Valmistamine võtab koos turulkäimisega aega umbes tunni . Pealegi on turulkäimine mõnel määral ajaviide ja valmistamise ajal võib kuulata raadiot . Keskpäeval on turul muidugi peamiselt pensionärid , see on nende tund ja õitseaeg . Nad valivad ja uurivad , moodustavad kohupiima järele sabasid , lasevad seda kaaluda kaasavõetud purki jne. Tuleb varuda natuke kannatust . Hakkliha ostsin seekord üsna sissekäigu juurest õhetavalt noorelt lihamüüjalt . Arvatavasti sööb ta palju liha , mõtlesin , ta lausa pakatas oma valge kitli all , aga polnud veel sugugi paksuks läinud . Öeldakse , et liigne lihasöömine teeb kurjaks ( ja mina olen periooditi lihasöömist üldse vältinud , osalt ka Liz Franzi jäljendades , kes , nagu ma juba rääkisin , praktiliselt ei söönud midagi , vähemalt minu nähes ) , see noor mees – kes tundus mulle küll minust vanem , sest ma ilmselt ei kujutle , et turu lihamüüja , kui ta pole just poisike , võiks olla minust noorem – see noor õhetav mees oli , vastupidi , väga lahke . Lisaks oma turskusele köitis ta mu tähelepanu sellega , et aitas üle leti kummardudes ühel vanemal proual kotti lahti hoida ja lihatükikest ära paigutada . Tema hakkliha oli ka hea näoga ( ega ma neil ausalt öelda vahet ei tee , osa paistab rasvasem , osa taisem ) ja seda oli nõus järel vaid veerandi jagu . Peamiselt köitis mind aga lihamüüja ise , polnud variantigi , et ma kellegi teise käest ostaksin . Küsisin temalt siiski " targa turuostjana " , mis hakkliha see on . Pidi olema " sega " ja " tõesti väga kvaliteetne " . Küsisin " üks nii kolmsada grammi " . Ta kaalus , oli üle <arv> , ütles , " oi , nüüd läks küll rohkem ! " . Pole midagi , ütlesin suuremeelselt . Ta kummardus ka minu jaoks üle leti ja aitas kilekotikest kotti panna , kuigi selleks polnud mingit vajadust , soovis head päeva . Säärane naturaalne lahkus ja teenistusvalmidus on Liivimaa müüjate seas väga haruldased . Kui nad üldse viitsivad lahked olla , siis kas formaalselt või kuidagi hajameelselt . Too turske sell aga justkui pühendus kogu oma õhetava blondi energia isiklikult minule . Tundsin tema vastu äkki tugevat iha , ütlesin tema poole vaatamata ükskõikselt nägemist . Ta oli mul veel koju jõudes meeles . Mulle tundus , et temas oli midagi nende loomade , kelle liha ta müüs , suurest ja rikkumata jõust , nende süütust seksuaalsusest . Ta tundus mulle korraga hoopis erootilisem kui Asko oma kõhna , lausa lahja poisilikkusega . Isegi erootilised fantaasiad võivad pakkuda üllatusi . Peamine saladus , ma usun , oli aga see , et ta oli minu poole " pöördunud " . Mulle osutatud siiras tähelepanu võlub mind alati tunduvalt üle mõistliku määra . Ma usun , et see turupoiss ongi väga seksuaalne , et seda on tal ülekülluses ja ta jagab seda enda teadmata ( sümboolselt ) kõigile ostjatele , isegi seitsmekümnestele vanaprouadele , võib-olla isegi vanapapidele , pöördudes igaühe poole nagu päevalill , nii et igaüks tunneb ennast päikesena . Tundsingi ennast kuumana nagu päike . Pidin selle olukorra kohe ära lahendama . Tuba oli keskpäevaselt soe , linn suhises väljas , kostis inimeste hääli ja hõikeid , raekoja kell lõi kaksteist ja hakkas mängima juba tuntud marsimeloodiat ( " Kaunim linn on Eestis Tartu Emajõõ-ee kalda peal ! " ) . Aga siia sisse väljast ei näe . Orgasm tuli kiirelt ja oli võimas . Seejärel meenus mulle küll Asko ja meel läks natuke kurvaks , et ta mulle meilinud pole . Juurvilja hakkides mõtlesin natuke melanhoolselt , et oma erootiliste fantaasiate realiseerimine elus on vaid väga üksikute privileeg . Vanasti võisid seda endale lubada suured ja võimsad valitsejad ( keisrid , paavstid , Prantsusmaa kuningas ) . Tänapäeval on poliitikud selles osas teravdatud jälgimise all ja neil ei lasta suurt midagi ette võtta . Mõni ime siis , et poliitikute tase aina langeb . Mis huvi on võimekatel meestel sinna pürgida ? Mõningal määral on see privileeg viia oma fantasmid ellu päris inimestega säilinud veel popstaaridel ( see staatus ongi palju ihaldusväärsem kui riigipea oma ) ja väga rikastel inimestel . Kuid nagu ajalooline kogemus on näidanud , ei tee võimalus oma seksuaalfantaasiaid realiseerida kedagi veel automaatselt õnnelikuks . Pigem õnnetuks . Järelikult peitub õnn , juhul kui ta on olemas , milleski muus . Võib-olla lihtsas , truus , koduses , soovideta abielus . Ma ei tea . Päev , õhtupoolik oli ometi veelgi pikk . Võtsin jalgratta , et sõita linnast välja ; kavatsesin õhtuvalguses Vasula õunaaeda pildistada , see pidi nüüd õies olema . Maja välisuksel , kui ma parajasti oma ratast sealt läbi sikutasin ( uks langeb vedruga kinni ) , tuli mulle vastu Asko tüdruk , see Mailis . Ma ei olnud küll <arv>% kindel , et see oli Mailis , aga naeratasin talle vabandavalt ( jalgratta pärast , mis ukseaugus põiki ees oli ) ja ütlesin tere . Ta tervitas vastu . Juhul kui see oli Mailis , oli ta oma pikad lopsakad juuksed , mis eelmine õhtu olid lahti , hobusesabasse sidunud ja vist näole mingit kosmeetikat pannud , sest näonahk tundus parem . Aga see võis eelmine päev halb paista ka ärritusest , ärevusest . Täna oli tal võitja ilme , vähemalt mulle näis nii . Võib-olla veetsid nad tormilise seksiöö . Mailis tegi kõik , mis Asko tahtis , rahuldas lõpuks ometi tema fantaasiad , maaniad . Domineeris . Oli mees . Seal , kus Jõgeva maantee läheb üle Amme jõe , laksutasid kaks ööbikut . Nende suguhormoonide tase on praegu veel nii kõrge , et nad ei saa ka päeval vait olla , muidu nad laulavad ikka rohkem varahommikul ja hilisõhtul . Turistidele mõeldud teeviit näitas sealt vasakule , Kärkna kloostri varemete poole , ja otsustasin käia neid vaatamas . Erilisi varemeid seal polnud , oli küngas , paar maa seest välja kaevatud müürijuppi , laotud ümaratest maakividest ( granite ) , lubimördiga . Maakivid tõi Liivimaale mandrijää , mis oli need lahti kulutanud Fennoskandia kilbist ( Soomes on graniit maapinnal näha , Eestis katavad seda lubjakivi ja muud setted ) . Jää ja hiljem suurte jääsulamisjõgede vool on nad ümaraks kulutanud , nagu ojad kulutavad väikesi munakaid . Liivimaa põldudel kujutavad need suured graniidikamakad suurt takistust maaharimisel ja ilmselt pärinesid ka need kloostrimüüri kivid ümbruskonna põldudelt , kust talumehed neid munkade juhtimisel kokku vedasid . Lubimördiga müüri püstitamise oskuse tõid Liivimaale needsamad mungad , sest enne osati siin laduda ainult kuivmüüri , tegelikult aga tehti kõik ehitised puust . Kärkna ( Muuge ) klooster rajati kohe alguses , kui ristiusk Teutooni Ordu ees või kannul siia maale jõudis . Selle rajasid tsistertslaslased , nn. valged mungad ( algklooster Prantsusmaal CĪteaux's ) . Klooster rajati Emajõe äärde , et kindlustada seda eluliselt tähtsat veeteed . Esimese kloostri hävitasidki vene sõdalased ( Novgorod ei vaadanud hea pilguga oma kaubateede hõivamist ) juba XIII sajandil , kuid see ehitati üles hoopis võimsamana . Asukoht oli kindluse jaoks ideaalne , sest küngast piiras kolmest küljest jõgi : Emajõgi ja Amme jõe ( Fleuve-Nourrice ) deltaharud . Kuid juba jõgede nimedest nähtub , et tegemist oli ka sümboolselt väga olulise kohaga . Üldiselt rajati kirikud ja kloostrid ikka paikadesse , mis kohaliku rahva uskumustes olid seotud mingi olulise väega ( force , magie ) . Amme jõe ja Emajõe liitumiskoht on nii " emane " – imetaja suubub sünnitajasse – , et sinna saigi rajada ainult mungakloostri . Tõenäoliselt olid valged mungad need , kes levitasid kohaliku rahva seas esimesi rudimentaarseid arusaamu kristlikust maailmapildist . Millised need arusaamad täpselt olid , ei saa me kunagi teada , sest selle kloostri , samuti kui Tartu piiskopi arhiivid hävisid täielikult Liivi sõjas ( XVI saj. lõpus ) , nagu klooster isegi , mille purustasid vürst Šuiski sõdalased . On küll teada , et XIV sajandil sõlmisid mungad " oma " talupoegadega lepingu , kus olid määratud talupoegade kohustused võtta osa ehitustest ja kloostri sõjalisest kaitsest . Omakorda pakkus klooster muidugi kaitset ka ümbritsevale maale , näiteks nendesamade vene rüüstajate eest . Lepingu olemasolu näitab , et esialgu ei kuulunud talupojad veel kloostrile , vaid olid suhteliselt vabad , mis kõigutab levinud rahvuslikku müüti " alistamisele " ( soumission ) järgnenud " seitsmesaja aasta pikkusest orjaööst " . Suhted mitmesuguste kiriklike ja ilmalike senjööride ning talurahva vahel ei erinenud Liivimaal ilmselt kuigi palju neist suhetest mujal keskaegses Euroopas . Peale lubimördi tarvitamise ( mis siiski ei mõjutanud eriti talupojaarhitektuuri , selleks olid talupered liiga vaesed ja puumaja on siinses kliimas ka mugavam ) levitasid mungad muidki tollase tsivilisatsiooni saavutusi , nagu vesiveskite rajamine , uued kultuurtaimed ( köögiviljad , mida nad oma aedades kasvatasid ) , mingi algeline meditsiin , teated kirjaoskuse olemasolust . Võimalik , et millalgi värvati munki ka kohaliku rahva hulgast . Talupoisile tähendas see muidugi suurt sotsiaalset edutamist ( promotion ) . Võis ju ka olla , et alles kehvakese Liivimaa aadli pered ei andnud alati küllaldaselt poegi kloostri rahvastamiseks ( epideemiad võisid selle kogukonda tihti kärpida , décimer ) ja mungad leidsid ümbruskonnast mõne ilusa näo ja hea lauluhäälega poisi , keda enda sekka võtta . Arvestades ka seda , et mõnigi ilusa näo ja hea lauluhäälega poiss võis olla mõne munga enda poeg , kelle vastu tal oli õrnu isalikke tundeid . Need tsölibaadis elavate vaimulike " sohipojad " ( fils naturels ) olid keskajal kõikjal levinud nähtus . Kloostril oli niisiis vesiveski vilja jahvatamiseks , kalatiigid paastuajal hästi söömiseks , põllud , hiljem ka juba päris oma talupojad . Mungad harisid üles või võtsid heina- ja karjamaadena kasutusele viljakad jõeluhad ja lammialad ( kõrgemad kaldad , kuhu jõgi siiski on kandnud rammusaid setteid ) . Jõed ise olid tollal mitte ainult peamised liiklus- ja kaubateed , vaid ka väga kalarikkad . Liivimaa kalarohkus oli keskajal omaette mõiste ( proverbial ) , üksnes osavad vene kalamehed tegid kohalikele muret . Nüüdki nägin Amme jõe äärde suundumas kahte vene keelt kõnelevat inimest , noort kenade näojoontega naist ja meest , kes võis olla nii tema isa kui mees . Jõe ääres hargnesid nad laiali , naine ronis kärestiku kividele keset jõge , mees läks allavoolu . Nad hakkasid loopima lendõnge , mis nõuab suurt osavust ja millega võib püüda väärtuslikke kalu nagu forell ehk hõrnas ( truite ) . Minu teada peaks praegu olema keeluaeg , nad vaatasidki mind esialgu kahtlustavalt , kuid siis otsustasid , et oma jalgrattaga ei kuulu ma ilmselt riigivõimu esindajate hulka . Tõenäoliselt elutsesid nad sealsamas keset kloostrivaremeid rajatud üsna räämas väljanägemisega talus ( ferme ) , mille õuel mängis raadio valjusti mingeid diskohitte . Nagu signatuurist kuulda võis , oli tegemist kohaliku venekeelse muusikaraadioga . Diskohittidega võistles üsna edukalt ööbik ( rossignol ) oma mitte just eriti vaheldusrikkama meloodiaga . Ööbiku hääletugevus oli lausa hämmastav , olles praktiliselt üle väiksemast kaasaskantavast raadiost . Kuulasin mõnda aega seda huvitavat duetti ja fantaseerisin seal vana vesiveski lagunenud tammil natuke kunagise kloostrielu üle . Veski on muidugi hilisem kui klooster , arvatavasti XIX sajandist ja küllap ehitatud kloostrimüüri kividest . Kuid tema asukoht pärineb kindlasti kloostriajast . Tugevad kultuurilis-majanduslikud keskused säilitavad oma vaimu ja spetsiifika veel aastasadu pärast oma langust . Ja Kärkna klooster kujutas endast keskajal kindlasti tähtsat majanduslikku , sõjalist , poliitilist ja kultuurilist ( tsivilisatsiooni- ) keskust . Arvestades kloostri sedavõrd võimsaid elulisi , materiaalseid funktsioone , pidid ka mungad olema üsna elulised , tursked kujud , midagi sellist nagu mu lihamüüja , kelle käest ma ilmselt veelgi ostan , kuigi fantasm temast ei ole enam nii köitev . Munkade lipukirjaks oli küll ora et labora , palveta ja tee tööd , millele lisandus hiliskeskaja tsistertslastel veel valgustuslik lectura divina , aga eriti kui labora aina rohkem talupoegade hooleks jäi , muutus nende elu , ma usun , aina rohkem meestekamba ( muidugi hierarhilise , organiseeritud , eesmärgistatud meestekamba ) jõudeeluks . Ma ei tea , kui innukalt täideti Kärnka kloostri ühelöövilises kirikus lakkamatu palvelaulu kohustust , mis pidi ümbritsevat maad jumaliku õnnistuse kaitse all hoidma . Laulsid nad vahetustega , ööd otsa ? Gregoriuse laulu on nimetatud lääne viimaseks loomulikuks muusikaks , seda õpiti lihtsalt jäljendamise teel , uus munk esialgu kuulas teiste laulu , siis hakkas tasapisi kaasa jorisema . Gregoriuse laulul on tugev meditatiivne , isegi transsi ( transe , hypnose ) viiv toime . Seega võis lakkamatu laul olla mitte ainult kohustus , vaid ka meeldiv ajaviide , koguni teatud mõttes narkootikum , psühhedeeliline toiming . Huvitav , kas lauldi peamiselt kiriku ülemisel korrusel või krüptis , või vaheldus see vastavalt liturgiale , aastaajale ? Kärkna kloostrikiriku krüpt oli Liivimaa üks suuremaid . Krüpt oli kirik kirikus ( täpsemini , kiriku all ) , pühadus pühaduses , reliikvia asupaik , Jeesuse haua , seega renessansi ja igavese elu sümbol ; krüpti maeti ka surnud mungad . Huvitav on seegi , kas surnukehade lagunemisest põranda all ei tekkinud krüpti teatud laibalehka ? Kuulus see asja juurde ( memento mori ! ) ? On küll tõsi , et tihti oli kirik ehitatud seda silmas pidades : krüpti temperatuuri- ja niiskusrežiim on sellised , et laibad praktiliselt mumifitseeruvad . Keskaegne kirik oli seega , ja võib-olla isegi kõigepealt , privilegeeritud surnute matmispaik , kus korjused ootasid " liha ülestõusmist " , kaetuna elavate lakkamatutest palvetest ja maagilistest toimingutest . Kohalikku talurahvast ilmselt kirikusse ei lastud , nagu mujalgi Euroopas tol ajal. Nad võisid neid imepäraseid , hirmuäratavaid riitusi vaid ette kujutada , väljas ukse taga troppis seistes , laulu kuulates , nähes ehk küünlahelki , mingit arusaamatut tegevust kiriku hämaruses . Kahtlemata oli munkadel olemas ka mingisugune seksuaalelu , selle kohta on aga väga vähe andmeid , sest seda ei peetud keskajal ilmselt kuigi oluliseks . Esmalt muidugi see küla peal " ehalkäimine " – Liivimaa vana rahvatraditsioon , mis raamistas abielueelseid seksuaalsuhteid , eriti suveperioodil , sugutungi kõrgajal : noormehed käisid neidude juures " magamas " , mis oli seda lihtsam , et viimased magasid suvel mitte elamus , vaid kõrvalhoonetes , aitades , küünides ; sealjuures üldiselt püüti vältida rasestumist – , mille tagajärgedest oli juba juttu ; mungad võisid olla muidugi palju paremad ja kogenumad ( expérimenté ) seksuaalpartnerid kui noored külapoisid . Kuid oma erootiline elu toimus kahtlemata ka kloostrisiseselt . Tollest aga on eriti vähe andmeid . Asi on selles , et iga meestekampa ( nagu väepataljonid , spordivõistkonnad jms. ) tsementeerivate jõudude hulka kuulub alati ka teatav homoerootiline komponent . Kuid sellest ei räägita ka kambasiseselt muidu kui ainult eitavas , põlastavas , hirnuvalt väljanaervas vormis . See on tabu . Mis muudab ta aga teadvustamatuses seda võimsamaks . Veel suurem tabu on rääkida sellest väljapoole . Kuivõrd seda erotismi ka realiseeritakse ( lisaks süütule tõuklemisele , embustele , poolvinnas türadele ühise duši all ) , kuivõrd minnakse tegudele ( passer á l'acte ) , oleneb juba ajajärgul ja antud struktuuri sees toimivatest kirjutamata reeglitest , üldisest kombestikust . Tavaliselt , kui ka minnakse tegudele , neid praktiliselt siiski eitatakse või vähemalt pisendatakse nende tähtsust kuni millegi ebaoluliseni , umbes nagu ninanuuskamine . Niisiis ei ole Kärkna kloostri tsistertslaste omavahelisest armuelust teada mitte midagi , sest sellest pole suurt teada ka sealt , kus arhiivid on alles . Võimalik ka , et keegi pole seda asja uurinud . Võib aga arvata , et Kärknaski kuulusid sellesse ellu nii paarisuhted kui ka neist tulenevad kiredraamad . Nende avalikkus või represseeritus olenes omakorda kloostris ja selle hierarhias parajasti valitsevast meelsusest . Seksuaalsus iseenesest ei olnud keskaja kloostrites ilmselt nii keelatud nähtus , kui tänapäeval tundub . Meie kujutlus munkade " lihasuretamisest " pärineb esiteks vastureformatsioonist , kui kirik selle asja korraga rangelt käsile võttis , teiseks aga sellest meie XIX sajandist , mis taolise ühiskonnakorralduse , kus osa mehi on materiaalsest ( taas ) tootmisest ( ( re ) production ) kõrvale jäetud , teravalt hukka mõistis . Meie töökas ( laborieux ) epohh nõuab , et kõik toodaksid , kõik osaleksid paljunemises . Keskaegne klooster aga nimelt kõrvaldas osa mehi legaalsest reproduktsioonist , seega pärandi jagamisest , tagades sellega perekonna maavalduse püsimise küllalt suurena ning vältides võitlust pärijatest vendade vahel . On väga võimalik , et vahel oli mungakutsumuse ilmnemine seotud ka teatud homoseksuaalsete kalduvustega , mida tollal muidugi sellistena ei teadvustatud . Igatahes oli klooster ideaalne nende kalduvuste , oma armastuse ( mis oli mõistagi vennaarm , Kristuse-armastus ) väljaelamiseks , " homoseksuaalse " isiksuse õitsenguks , sealjuures ühiskonna poolt tunnustatud struktuuris . Tõsi , paljusid munki vaevas kloostris ka hooti peale tulev nn. acedia , eluhoo langus , igavus , igatsus küllap kodukolde ja oma naise , laste järele . Ükski ühiskonnakorraldus ega formaalne struktuur ei taga õnne , eriti veel enamusele . Teiselt poolt paistab aga , et mehed on üsna hästi kohanenud eluks ühesoolistes hierarhilistes kogukondades ( sõjavägi , ülikoolid vanasti jms. ) ning ei tunne hierarhia piires oma isiklikku vabadust ahistatuna , kuivõrd ühe hierarhiaastme mehed on võrdsed , ja ka kogu redeli pikkuses ollakse teatud mõttes " vennad " . Tundub , et naiste jaoks on taolised struktuurid hoopis ebaloomulikumad . Esiteks sellepärast , et nad on bioloogiliselt sedavõrd determineeritud reprodutseerima , ja sünnituse ärajäämine on neile üldiselt raske ohver . Liz Franz küll väitis kategooriliselt , et tema pole kunagi last tahtnud ja et ta koguni lahutas ennast Ando Teinost sellepärast , et too oli hakanud last tahtma – see olnud võigas : tahetakse , et sa hakkad sünnitajaks ( génitrice ) , lapseanumaks , kuhu mees valab oma seemne ! Kuid ma arvan , et lahutuse tegelikud põhjused olid siiski mujal ja lapsetahtmine oli lihtsalt Ando Teino viimne ( ultime ) ja ette luhtumisele määratud katse Liz Franzi enda külge siduda . Igatahes tunduvad nunnakloostrid ja igasugused naisorganisatsioonid ( näiteks Eesti paramilitaarne struktuur Naiskodukaitse – Les Femmes défenseuses du foyer ) , naiskoorid , naiskoolid etc . mulle alati natuke perverssed . Kuna naised on olemuselt individuaalsuse kandjad ( muuseas ka kõigi uute individuaalsuste kandjad sõna otseses mõttes ) , siis hierarhia neile ei sobi , mõjub pärssivalt , nad pole selles vabad , nagu mehed võivad olla . Tavaliselt juhib säärast organisatsiooni mingi Ülemema ( too kuulus Mére Sup . ) , kes pole aga ema , vaid on nn. munadega naine . Sealjuures pole tal mõistagi ka mingeid mune ja ta hoolitseb teatud äraspidise kukena vaid selle eest , et ükski tema kanadest munele ei hakkaks . Selleks hoiab ta neid valju distsipliini all . Kui munk võib olla priske , joviaalne , mõnus , elust pakatav , erootiline , siis nunn on klassikaliselt allasurutud , hallinäoline , ühesõnaga , mahakustutatud , maha kantud naine . Mungariided on omamoodi imposantsed , nunnariided teevad naistest sootud heinakuhjad . Roomas näitas Liz Franz mulle erilisi fashion-poode ( see on üks väike tänav Pantheoni juures ) , kus müüakse kiriklikku rõivastust . Munga- ja preestrirõivad on seal tihti viimase peal elegantsed , nunnadele pakutakse aga ainult erinevaid halle hõlste , sarnaseid halle kampsuneid ( võib-olla vaid halli lambavilla peenus on erinev ) . Muidugi õhetavad neiud alguses oma nunnaräti all , aga hiljem muutub see õhetus kas kibestunud kahvatuseks või fanaatiliseks vanatüdrukupunaks . Kõik nad on Ülemema karmi ja manipuleeriva võimu all , võimelised vaid intrigeerima , et tagada endale isiklikult ja ajutiselt paremat positsiooni . Kuid mitte moodustama püsivamaid ühendusi , mis despootiat kõigutaksid . Sest sõbrannasuhted on reetlikud . Liz Franzil näiteks polnud ühtegi " sõbrannat " ( kuigi olid ilmselt mõned erilised naissuhted , aga sellest edaspidi ) ja ta põlgas südamest kogu sõbrannandust , isegi seda sõna . Ka mulle ei tahtnud ta olla mitte sõbratar , vaid sõber , võitluskaaslane : truu ja vankumatu . Mingit vanatüdrukupuna ma tema puhul ka ei täheldanud . Ega kibestunud kahvatust . Ja ometi on ta nüüd kadunud . Ja mina oma mehelikus , mungalikus ( keskajal oleksin ma – kui oleks elus vedanud – kindlasti olnud munk , võib-olla tolle kalarikka Amme suudme tsistertslane , käinud ringi valge mantliga ) lihtsameelsuses ei oska seda mõistatust mitte kuidagi lahendada . Nagu ma ei oska ka kuidagi endale rahuldaval viisil seletada Asko vaikimist . Ma kuulan samme koridoris , aga need ei peatu minu kongi ukse taga . Askol on peas mingid teised tuuled . Ta on naise käpa all . Ja ise tahab veel kunstnikuks saada . Loll ( imbécile ) ! Lihtsalt loll . Ta hakkab mind juba ära tüütama . Siinkohal aga tuleks mul üles tähendada oma tänaöösine unenägu . Ma mõtlen nimelt , et minu juhtum , või täpsemini , minu pluss Liz Franzi juhtum võib kahtlemata teatud kliinilist huvi pakkuda . Ma ei pea niivõrd silmas teraapilist efekti enda jaoks ( või Liz Franzi jaoks , kui ma peaksin kunagi saama need märkmed talle üle anda , mida ma igatahes kavatsen teha – võimaluse korral ) . Selleks on ilmselt juba liiga hilja , kahjustus on mõlemalt juhul muutunud somaatiliseks , pöördumatuks . Aga kunagi ei või ka teada . Kuid enam kui isiklikku teraapilist efekti , loodan ma nende märkmete analüüsist mõne spetsialisti teatud õpetlikku resultaati , teistele , n.-ö. järeltulevatele põlvedele . Ma ei usu eriti psühhoanalüüsi ( kahtlemata võib rääkimisel olla leevendav toime , ja isegi tugev leevendav toime ) ja mul pole ka kunagi nii palju raha olnud , et Pariisis analüütiku juurde minna . Eestis olen ma aga viibinud liiga ebaregulaarselt ja ma ei usaldaks ka eesti terapeute : liiga väike maa , liiga vähe anonüümsust , kõigi tundmine ja tagarääkimine on normiks . Prantsusmaal takistaksid mind lisaks rahapuudusele ka lingvistilised puudujäägid . Ma peaksin liialt mõtlema lausetele , mida ma vormin , need ei tuleks kuigi spontaansed . Niisiis jääb mul üle kirjutada , saagu neist ülestähendustest siis mis saab . Ühtegi unenägu pole ma aga jutustanud seni sellepärast , et ma pole neid näinud , s.t. ei ole mäletanud , vähemalt mitte midagi olulist . Üks unenägu jäi küll vahepeal meelde , aga see oli nii piinlik , et seda ei suuda ma kirja panna . Ja pole vaja ka . Igal ülestunnistusel on oma loomulikud piirid . Tänaöösine unenägu oli seotud veega , mille esmaseid põhjusi tuleb otsida päeval üleelatust . Kõigepealt , rattaga välja sõites unustasin ma maha nii rahakoti kui ka päikeseprillid , ega võtnud ka veepudelit , mõeldes mõne külapoe juures peatust teha . Kuid mul oli taskus ainult kolm krooni , osalt sentides . Selles eest ei saa isegi külapoest mitte midagi joodavat . Kuna päev oli aga palav , hakkas mind juba pärast Kärkna kloostrit piinama janu . Vee kaotus organismist on füüsilise tegevuse ja kõrge temperatuuri tingimustes hämmastavalt kiire ning spordifüsioloogid soovitavad ( seda õpetas mulle Martin ) hakata dehüdratatsiooni vastu võitlema juba enne janutunde tekkimist , lisades regulaarselt organismi väikseid veekoguseid . Seda teha polnud mul niisiis võimalik . Vanasti , veel siiski , kui ma olin üliõpilane , oli Liivimaal matkajatel kombeks talukaevudest joomas käia . Vee küsimine , selle käsitsi ammutamine sügavalt maapõuest , joomine otse külmalt pangeservalt , ojad suu äärest alla voolamas , kuulus teekonna rituaali juurde . Nüüd aga on talude juurde siginenud suured kurjad koerad ( vargusekartus ) , taludes enestes elutseb tihti vaid poolkurt ning ärahirmutatud vana naine , kes selle koera sulle isegi peale võib lasta . Samuti on talukaevud , eriti möödunud sotsialistliku suurtootmise epohhil , langenud põllumajandusliku reostuse ohvriks ning iial ei või teada , kas nende vesi on ikka puhas või sisaldab see sinu organismile harjumatut mikrofloorat . Niisiis ei julgenud ma seda traditsioonilist teed kasutada . Imelik oleks olnud minna ka mõne " mugavustega " , s.t. veevärgiga ( eau courante ) korterelamu trepikotta , koputada uksele , küsida kraanist juua . Nende korterelamute ja nende ümbruse sotsiaalne atmosfäär on tänapäeval küllaltki eemaletõukav . Jäänukitena eelmisest poliitilis-majanduslikust formatsioonist on ühismajandite keskusasulad ühes oma elanikega jäänud nüüd sootsiumi äärmisele äärealale ( marge ) . Mõnevõrra analoogiline võis olukord olla mõisasüdametes XX sajandi kahekümnendatel aastatel pärast maareformi ja mõisate eksproprieerimist , kui mõisa palgatöölised ( nn. moonakad , sõnast moon – neile maksti traditsiooniliselt natuuras ) samuti tööta jäid ning mõisate suured moonakamajad ( palgatööliste elamud ) kaotasid oma otstarbe . Kuid sel perioodil leidsid moonakad endale tõenäoliselt rakendust uutes majanduslikes struktuurides , milleks olid mõisamaadele rajatud talud . Kuna aga praegu teeb põllumajanduslik tootmine kogu Liivimaal vähikäiku , puudub endistel kolhoosimoonakatel tihti igasugune rakendus , nagu ka võimalus või initsiatiiv linna kolida ( see nõuab siiski teatud algkapitali ) . Niisiis deklasseeruvad nad sageli perekondade viisi . Keskusasulates on levinud joomine , samuti mitmesugune odav toksikomaania ( kergestilenduvate ainete nagu lakibensiin vms. " nuusutamine " ) . Ma ei kujuta ette , milline võib olla olukord näiteks nende paikade koolides . Mõeldes sõna " moonakas " etümoloogiale , taipasin veel , et tänapäeval kuulub sellesse klassi valdav osa meie arenenud maade elanikkonnast : palgasaajad . Siis aga küsisin endalt : kas ka Liz Franz oli moonakas , sest ei maad ega tootmisvahendeid talle ju üldiselt ei kuulunud ( välja arvatud , jah , viimases otsas need Umbertolt saadud väärtpaberid ) . Kuid ta polnud ka palgasaaja . Oma elus kaubastas ta oma tööd vaid umbes kolmekümne laulu esitamise ja salvestamise kujul , see hõlmas tema ajast tühise osa . Niisiis kuulus ta pigem nende klassi ( taipasin seda , sõites parajasti läbi kõrgepingeliini alt , millel istus rida vareseid ) , kellele makstakse pigem selle eest , mis nad on , kui selle eest , mis nad teevad . See on ikka olnud aadli , kleerikute , väheste väljavalitute privileeg . Palgatööl " käis " Liz Franz minu teada ainult need paar aastat , kui ta seal Vanemuise teatri dekoratsiooniruumis magas ja vanameestele poest saia tõi . Tallinna-perioodil oli ta formaalselt kuhugi raamatukokku tööle võetud , kuid töö tegi ja palga sai keegi teine . See oli tollal levinud süsteem , vastastikku kasulik : tööta olla oli illegaalne ning karistatav , samuti oli piiratud korraga mitmel kohal töötamine . Aga niisiis polnud mul kuskilt juua võtta . Lõpuks peatusin Kukulinna lähedal ühes väikeses bensiinijaamas , mis muuhulgas toimib kohaliku ööpäevaringse alkoholipoena ( mitmesugused kanged napsid ja õlu oli väikese kaupluse peamine kaup ) ning küsisin naismüüjalt , ega neil veekraani pole . Alguses juhatas ta mu õue kraani juurde , mis aga oli rikkis ( en état de disfonctionnement ) . Kui müüja sai aru , et ma tahan lihtsalt juua , täitis ta oma tagaruumi kraanist tühja mineraalveepudeli . Ma olin talle äärmiselt tänulik , see paistis talle vist isegi liialdatud . Lasin Saadjärve ääres Kukulinna lossi juures veel hea maitsta . Kukulinna " loss " on naeruväärsete sakiliste puutornikestega lobudik , ilmselt millalgi XIX/XX sajandi vahetusel rajatud romantiline suvemõisake . Nõukogude perioodil oli seal pioneerilaager , mille hooned on nüüdki alles , samuti ebameeldiv atmosfäär . Ma vihkan laagreid , olen olnud vaid korra lapsepõlves spordilaagris ( üritasin tagajärjetult ja ilma suurema innuta tennist mängima õppida , põhiliselt , et isale natukenegi meeldida , kuid tennis ei sobinud mulle põrmugi , vastu seina löömisest ma kaugemale ei jõudnud ) . Nüüd on laager õnneks maha jäetud . Ka lossi puutornid olid üsna viltu vajunud . Teine veega seotud asi oli aga see , et õhtul , juba videvikus , tõusis Tartu kohale äikesepilv ( esimene äike sel kevadel ) , välgud sähvisid , lüües toa heledaks , müristas väga kõvasti , aga pilv ei tõusnudki päris linna kohale ja vihma ei tulnud tilkagi . Unenägu oli niisiis selline , et ma elasin ühe naistuttavaga , kelleks oli ilmselt mu rootsieesti sõbratar Linda ( temast räägin ma veel pikemalt ) ühe emanda , mingi saksa või vene proua juures . Mina aga kuulusin sellesse elanikkonnakategooriasse , mis kuulus vastavalt riiklikule määrusele ( see oli sõjaaeg ) hävitamisele uputamise teel . Mind viidi ühte hämarasse madala laega ruumi , keldrisse , kus oli madal sogane bassein , ja sunniti sinna sisse astuma . Astusin tagasi vaatamata , vesi oli üsna madal . Uppumiseks heitsin pikali , aga pea jäi ikka vee peale , kippusin ujuma nagu kork . Siis sukeldusin ise vee alla ja tõmbasin vett kopsudesse ( kartsin , et nad hakkavad tagant tulistama , piinama ) . Kuid ikkagi ei järgnenud uppumist , vesi kopsus isegi ei seganud eriti . Seejärel toodi sinna üks paks väga valge nahaga alasti tüdruk , samuti likvideeritav . Kutsusin ta vees enda juurde , et koos on ikkagi nagu seltsim surnud olla – või vähemalt surra , sest tundsin korraga hirmu ja üksindust . Ta heitis mu peale , kuid see oli ebameeldiv , lämmatav . Ütlesin talle : " Ei , mitte peale ! Hoiame lihtsalt käest kinni . " Uppumist ei toimunud aga ikka , kuskilt sain salaja sohki tehes ( tricher ) kogu aeg õhku juurde . Lõpuks tüdinesin ära , kobisin basseinist välja ja läksin majja tagasi . Parajasti hakkas vihma sadama ja perenaine muretses oma pelargoonide pärast , mis rõdul olid , tõttas neid päästma . Mõtlesin , et ta on iseenesest hea inimene , kuid saadab siiski oma üürilised kõhklematult hukatusse , kui kord seda nõuab . See perenaine võis minna minu peale kaebama . Kuid olin siiski elus . Ütlesin Lindale sügavalt ohates : oh Jeesus Kristus küll ! Siis hakkasin vihma käes autot pesema . Nähes veeojasid , mis mööda autoklaase alla voolasid , tundsin äkki määratut õnnetunnet elusolemise pärast ja hakkasin nutma , selle nutmise peale ärkasingi , kuuldes juba ärgates oma ebaloomulikke nuukseid . Kuid mu silmad olid kuivad . * Fenoloogilises mõttes ( <arv>. mai ) on kevad sealmaal , et esimesed võililled külvavad ( se propager ) , nende langevarjukujulisi seemneid lendas mulle eile vastu kogu tee . Jõgede läheduses lendas pajude " vill " , samuti nende seemned . Botaanikaaia tiigis matsutavad valjusti kogred ( carassin ) , süües vee pinnal arenevat fütoplanktonit . Millegipärast tuli seda häält kuulates tahtmine kirjeldada olukorda Tartu murdes , umbes nagu : " Lämmi päiväkene om . Kogre matsutava tiigin . " Iiriste ehk võhumõõkade sektsioonis on alanud varaste kultuursortide õitseaeg . Kui too valge ja imelikult haisev Buhhaara iiris meenutas mulle kuidagi Liz Franzi – aga Liz Franzi , ma ütleksin , alasti – , siis need suured tugevate värvidega ja sametiste kroonlehtedega õied ( tumepunane , violetne hõbedase varjundiga hall , tumesinine ) meenutavad , kui võrdluses edasi minna , Liz Franzi mitmesugustes esinemiskostüümides . Kuid see on puhas fantaasia . Asi on selles , et tegelikult olen ma teda laval näinud vaid üksainus kord , siis , Pariisis . Tookord oli ta üleni mustas , mis tegi ta väikeseks ja hapraks , taas poisilikuks , nagu algusaegadel . Tõsi , nägin teda ka lapsepõlves ja nooruses televiisorist , aga meil oli loomulikult mustvalge vastuvõtja ( värvisaateidki polnud veel ) ja tema tollastest kostüümidest pole mul üldse mingit mälestust . Maja trepikoda on kas tühi või on seal ainult alt telefonimüügi suitsetavad naised , kes on minu vastu ilmselt huvi kaotanud , sest nad ei tülita mind enam . Või tuleb keegi Vene konsulaati või on see mõni võõras üürnik . Soome Apollot tema koertega ( nüüd on tal vaid üks puudel ja valge koer , ma ei saa aru , kas ma nägin esimene kord kahekordselt või oli teine puudel tõesti modelli oma ) näen ma aknast välja vaadates nii hommikul kui ka õhtul . Aga Askot ei ole ma rohkem kohanud , kuigi vahepeal nägin teda iga päev – isegi pühapäeva hommikul kell kümme , kui läksin Viljandisse . Tema tuli bussi pealt , oli unise näoga , ilmselt maganud hommikupäikesest kuumaks köetud bussis . Ma teadsin , et ta oli koju läinud , emadepäeva puhul , nagu ta ütles . Olin tookord katusel küsinud , on ta ise Tallinnast ( olin selles peaaegu kindel , oma kaelakee ja vaba olemisega ei saanud ta olla kuskilt mujalt ) , aga ta vastas , et ei , Kesk-Eestist , Ruunissaarest , aga õige jah , sellest ma juba kirjutasin . Ma tean , et ma ei tohi talle esimesena helistada . Esiteks võib see mobiil neil Mailisega kuidagi kahe peale olla ja kindlasti uurib Mailis salaja telefoni kõneregistrit . Teiseks , esimesena helistades annaksin paradoksaalsel moel initsiatiivi käest . Sedagi õppisin ma Liz Franzilt . Alati , kui meie vahel oli kestnud vaikus ( ja alati oli see minu algatusel , minu väikeste peitupugemiste ajal ) – siis polnud jutt muidugi päevadest , vaid nädalatest , isegi kuudest – , olin mina ikkagi see , kes vaikuse katkestas . Ei pidanud vastu ( résister ) . Kunagi ei tohi suhtes jätta muljet , et sina vajad teist oluliselt rohkem . See muudab teise automaatselt hoolimatuks ( Liz Fraz ei muutunud küll kunagi minu suhtes hoolimatuks , vastupidi , ta oli kestvalt ja ikka ja taas hooliv , aga see oli veel hullem ) . Ma pean olema kannatlik . Maksimaalselt võin ma istuda maja lähedal pargis pingil , et siis , kui Asko koju või kodust välja tuleb , talle sundimatult ligi astuda . Ma ei saa ju ka kogu aeg trepikojas passida või trepist üles ja alla joosta . Õhtul , nagu eelmiselgi õhtul , tõusis Tartu kohale must äikesepilv , aga seekord lõunast , kaubamaja tagant . Ja seekord hakkas tõesti sadama . Jõudsin koju tagasi just enne vihma . Ma ei mäleta , mis ma seal väljas tegin , kõõlusin vist niisama rahutult jõe ääres , vaatasin Atlantise ööklubi vastas punase poi taha kinni jäänud puuronti ja selle ümber tekkivaid veekeeriseid . Tartus on Emajõe vool siiski päris kiire . Üldiselt on selle jõe langus väga väike , ülem- ja alamjooksu soodes on vee liikumist vaevalt näha . Ta algab järvest , väiksemast , Võrtsjärvest , ja suubub järve , suurde , Peipsisse . Lõpuks jõuab see vesi ( huvitav , milline " see " vesi ? ) muidugi merre , juba mainitud Narva jõe kaudu . Narva jõel on kosk , sellepärast ei ole kunagi saanud laevaga Tartust merele sõita . Küll aga käisid laevad siit varem Pihkvasse . Nüüd tahetavat liiklust taastada . Vaatasin sadama poole , praegu veel küll ühtegi jõelaeva ei paistnud . Kunagi , mõne aastatuhande eest ( ma ei tea täpselt ja kas keegi teab , millal ? ) olevat Emajõgi voolanud teistpidi . Emajõe ja Pärnu jõgikonna vahel polnud siis veelahet ja Peipsist Läänemerre voolas põiki idast läände väga suur jõgi . See oli tollaste inimeste peamine liikumis- ja kaubatee , nii palju kui nad kaupa vahetasid . Ühtlasi oli see võimas jõgi piiriks kahe keeleala vahel , millest mälestusena on veelgi alles eesti põhja- ja lõunamurrete erinevus . Need olid kaks eri maad . Ma ei tea , mis oli sel ajal Tartu kohal , küllap mingi inimeste peatuspaik oli , üleveokoht võib-olla . Tartu oli siis rajaasula ( poste frontiére ) . Küllap oli lõunapoolne maa juba tollal lahkem ja rahvarohkem , põhjapoolne tühjem ja kõledam . Umbes sama joont mööda , ainult pisut põhja poolt , jooksis hiljem Eesti- ja Liivimaa kubermangu piir . Jõgi lahknes kaheks maakoore kerke tagajärjel : Lääne-Eesti rannikuserv nimelt kerkib aegamööda üles , see on kunagiste jäämasside surve lakkamisest jäänud inerts . Kuid veetee püsis veel kaua kasutusel , ka Hansa-ajal , paadid ja kaubad veeti üle veelahkme . Nüüd on see unustusse vajunud ja laevaga Tartust merele sõita ei saa . Tühja ja vaikse jõesadama poole vaadates tuli mulle meelde sõna " jõetramm " . Jõetramm võiks käia näiteks , ma ei tea , Tartu ja Ihaste vahel , kus on suvilad ( datchas ) . Jõetramm muudaks Tartu suurlinlikumaks . Tallinnas on harilik tramm . Pariisis on metroo . Metrood ei ehitata Tartusse kunagi . Jõetrammi peale aga läks Liz Franz viimasel postkaardil , mis ma temalt sain . See tuli Veneetsiast . Kaardil oli ajalooline mustvalge foto gondoliere'st või kuidas neid kutsutaksegi . Gondoliere sellel fotol on omaaegsele iluideaalile vastav , nüüdse ideaali jaoks liiga ümmarguse näoga noormees , arvatavasti kahekümnene , aga tänapäeva silmale paistab kolmekümnesena . Postkaart on siin mu laua kohal kahepoolse teibiga seinale kinnitatud ( see tuleb ilusti ära , ei jäta jälge , mis korteriomanikku ärritaks ) , minu tehtud Kavastu ülevedaja foto kõrval . Ülevedaja istub ja aerutab , ei vaata objektiivi ; gondoliere seisab oma gondlis püsti , laiad gondoliere-püksid jalas , valge särk rinna eest lahti , särav , aga natuke liiga lihtsameelne naeratus näol , ritv käes . Liz Franz ei kirjutanud kunagi kirju , aga postkaarte saatis ta mulle regulaarselt , keskeltläbi korra nädalas . Ta pani mulle korduvalt südame peale , et ma need otsekohe pärast kättesaamist hävitaksin , kas põletaksin või rebiksin tükkideks ja laseksin tualetist alla , tal ükskõik . Ta ei tahtnud , et jääks mingeid jälgi , ja üldiselt olen ma vaadanud , et see on tasuv hoiak . Jälgedest on alati rohkem kahju kui kasu . Tähendab , neist jälgedest , mis sa ise jätad . Teiste jälgi on küll vaja , neid mööda saab neile järele minna , neil kannul püsida ( les suivre ) . Seda kirjade hävitamise käsku olen ma ka kuulekalt täitnud ja nii mul polegi ühtegi Liz Franzi postkaarti peale selle viimase , mis esialgu jäi hävitamata . Minu kuuletumatus seisnes postkaartide osas selles , et ma ei hävitanud neid otsekohe , ükshaaval , vaid ootasin , kuni oli kogunenud paras ports ja siis hävitasin ühekorraga , tegelikult viisin Pariisis lihtsalt prügikasti , arvestades , et eesti keelt seal niikuinii keegi ei mõista ja keegi ei tunne huvi ka ; prügiautos pressitakse prügi kohe ühtlaseks massiks . Nii see kaart , mida ma pidasin vaid üheks Liz Franzi kaartide lõputus reas , jäigi alles , sest teisi pole lisaks tulnud . Liz Franzi saadetud postkaartide taga oli tihti vaid üks lause , paar sõna , mõnikord mingi pikem meeleolukirjeldus . Enamasti oli seal ka midagi otse minust . Mõni julgustus , kompliment , vahel unenägu , mis ta minust oli näinud . Teatud mõttes ma vajasin neid postkaarte , need kuidagi kinnitasid iga kord mu eksistentsi : et ma olen olemas ja võin edasi kesta . Selle Veneetsia kaardi taga pole muud kui järgmised read : Lidol oli väga vaikne ja valge . Õhus on kevadet . Sa peaksid kunagi selles linnas käima , aga võib-olla just sügisel . Siis on õige aeg , kanalid haisevad . Läheme nüüd jõetrammi peale ja sõidame ära . Ole julge . Sinu See . " See " oli tema tavaline allkiri . Ma ei tea , kuidas ta allkirjastas oma teistele määratud kaarte , küllap olenes adressaadist . Samuti ei tea ma , kas ta oli seda signatuuri kasutanud juba varem , näiteks Ando Teino ajal , juhul kui ta talle üldse kaarte saatis , mis on üsna ebatõenäoline , sest ta ei reisinud sel ajal palju ja kui juba kord reisis , Riiga , siis ta ilmselt Ando Teinole enam " Sinu See " ei kirjutanud . Või kirjutas , kes teab . Veneetsia postkaart kannab Venezia postitemplit kuupäevaga <arv>-<arv>-<arv> – kahekümnes jaanuar . Mulle tundus , et sellest on palju rohkem aega möödas . Sellest , kui ta kadus . Ma teadsin küll , et see oli jaanuar , aga näis , nagu möödas oleks juba vähemalt aasta . On aga : jaanuar , veebruar , märts , aprill , pool maid . Neli-viis kuud . Muuseas märkan seda kuupäeva vaadates , et see võis olla meie kohtumise aastapäev , kuigi ma ei tea päris kindlasti , mitmes jaanuar see <arv>. aastal oli , kui ta mind seal hotelli fuajees ootas . Üheteistkümnes aastapäev sel juhul . Aga miks mitte . Liz Franz põlastas juubelite kümnendsüsteemi . Võib-olla oli ta endale salajas rajanud mingi üheteistkümnel põhineva süsteemi . Võib-olla see lihtsalt juhtus nii . " Sõidame " postkaardil tähendab ilmselt seda , et nad olid seal koos Umberto Rivieraga , kellel oli ka Veneetsias mingit kinnisvara . See polnud esimene kord , kui nad koos Veneetsias käisid . " Ära " tähendas minu jaoks siis Rooma , nüüd ma ei tea . Ma ei usu ka seda , et soovitus Veneetsiat külastada tähendaks mõistaandmist , et ta on tegelikult Veneetsias . Ajuti mulle küll tundub nii , aga see on lihtsalt tavaline mõtteskeem : inimesed jäävad meie poolteadvuse jaoks ikka paikadesse , kus me neid viimati nägime või kust me neist viimati kuulsime . Nii tuli mul eile õhtul korraks jabur tahtmine astuda läbi Wilde'i terrassilt , justkui istuks Asko ikka veel seal , kuhu ta minust jäi , koos oma lõputu Mailisega . Sain sellest kiusatusest siiski võitu . Lido oli " tühi ja valge " muidugi sellepärast , et oli jaanuar . Et Veneetsias on peen käia sügisel , kui kanalid haisevad , see on klassika , kirjandusest tuntud . Ja " jõetramm " on Liz Franzi vaste mingile Veneetsia veetranspordile , mis vaevalt on jõetramm , ennem näiteks veetramm . Jõetramm ( ) on tal ilmselt mälestus Moskvast või tollastest kontsertreisidest Leningradi . Sellele mõttele tulin , kui kuulsin ühte Alla Pugatšova sellenimelist laulu . Alla Pugatšova on Liz Franzi kaasaegne , aga megastaar ja endiselt megastaar nii Vene kui kogu endise Nõukogude Liidu showbis'is . Moskva-aastatel nad käisid mingil määral omavahel läbigi , seda jälge tuleks veel uurida . Igatahes ei rääkinud Liz Franz Alla Pugatšovast kunagi halvustavalt . Tal oli teatud suuremeelsust ja ega nad ei võistelnud ka päris samas kaalukategoorias , Liz Franzi žanr oli kahtlemata intiimsem , kammerlikum , lüürilisem . Aga midagi sarnast on neis ka : see mingi uulitsapoisilikkus , ja kiindumus homoseksuaalsetesse meestesse . Ja niisiis on mulle , täiesti tahtmata ja samamoodi , nagu Postimees ilmub minu jaoks endiselt Tartus , jäänud kuhugi " ajusoppi " mulje , et Liz Franz on aina astumas Lidol veetrammi , Umberto on talle oma natuke tüdinud , vabandava naeratusega kätt ulatamas ja tramm on kohe otsi andmas , et järgmisse peatusse sõita . Sain koju just parajasti , et katuseaken enne suurt valingut kinni tõmmata . Muidu oleks sealt tuppa paras uputus tulnud . Sest sadu oli tõesti võimas . Alguses näis , et pilved lähevad seegi kord laiali , lasevad mõned harvad piisad tolmu sisse kukkuda , nii et puudealused täiesti kuivaks jäävad , ja õhtuks läheb jälle selgeks . Aga siis korraga sai sadu hoo sisse . Tegin akna lahti ja vaatasin välkude vaatemängu . Lapsepõlvest mäletan äikesega seoses ikka akende paanilist kinnitõmbamist vanaema eestvõttel , raadiojuhtme seinast rebimist , pliidisiibri ( klapp , mis suleb suitsulõõri , et ahju- või pliiditellistesse salvestunud soojus atmosfääri ei hajuks ) sulgemist , olgu või tuli all : sel juhul viskas vanaema kopsikuga vett koldesse , terve köök oli kibedat suitsu täis . Ma ei tea , võib-olla on maal , üksikult asuvate talumajade puhul nendel ettevaatusabinõudel ( pluss kategooriline keeld viibida äikese ajal akna juures ) mingi ratsionaalne põhjendus . Linnas aga peaks piksekaitsmeid olema igal pool ( siin alates kirikutornidest , Plaskust ) , nii et välgu " sisselöömine " on praktiliselt välistatud . Huvitaval kombel oli osa välkude joonis U-kujuline , justkui oleks elektrilahendus suundunud tagasi pilve . Võib-olla see ongi nii – et lühis toimub kahe pilve vahel ? Vesi langes ühtlase valge kardinana , paar ilmselt bussijaama kiirustavat inimest katsusid puude alla hoidudes oma pead mapi või kilekotiga varjata , muidu oli tänav tühi . Mul tuli meelde , et külmkapis on poolik pudel valget veini . Ostsin selle igaks juhuks juba siis , kui Asko pidi tulema seda internetiühenduse asja vaatama . Et pakun talle , nagu viisakusest tehakse , ka " töömeestele " , vähemalt Prantsusmaal , midagi juua . Et kui ta valib veini , siis seda parem . Ta valis tagasihoidlikult mahla , aga see polnud seda halvem . Tookord läks sellest hoolimata kõik nagu õlitatult . Olen sealt pudelist siis paar korda endale kallanud . Üksi . Mõtlesin päeval ka Signele pakkuda , aga siis tuli meelde , et ta ei kannata veini : ilmselt psühhosomaatilise hädana on tal maokatarrid või midagi sellist . Helistasin nimelt lõuna ajal Signele geneetikakateedrisse ja kutsusin ta enda poole eilset pajahautist sööma ja ühtlasi " soolaleivale " ( vist vene komme , pakkuda uustulnukale – uuele elanikule – sümboolset leiba soolaga ; soolaleivapidu vastab prantsuse pajakonksu koldesse ülesriputamise peole : pendre la crémaillére ) . Asi on selles , et teatav jäikus muudab kord vastu võetud kavade muutmise minu jaoks väga raskeks . Kuna ma olin plaaninud seda pajahautist kellegagi jagada , täpsemini Askoga , ja kuna sellest " kellestki " polnud kippu ega kõppu , pidin ma siiski oma plaani kuidagi ellu viima . Niisiis kutsusin Signe . Pealegi võisin ma kindel olla , et ta ei jää kauemaks kui tunniks , sest lõunavaheaeg on õppetooli ( cathédre ) sekretäri jaoks rangelt paika pandud . Niisiis valasin endale klaasi valget veini ja istusin sellega aknale äikesetormi vaatama . Tundus , et seda võib pühitseda , ikkagi selle kevade esimene tõeline vihm , tõeline , vihmaga p i k n e. Viimane sõna meenutab mulle alati Liz Franzi hilise perioodi laulu " Unustus " : Kevade piksevihmad , nooruse mõtlematus ; Nüüd on sul raha vaja , ja pea kohal olgu katus ... Niipea , kui olin paar sõõmu veini alla neelanud ( lõunasest pajahautisest oli ka juba tükk aega möödas , kõht oli tühi ) , tundus see lihtne ja loomulik : võtta mobiiltelefon aknalaualt ja kirjutada Askole lühisõnum . Ühtlasi teadsin ma mingi ( enda arvates ) inspiratsiooni ajel , mida ja kuidas kirjutada , nii et see paistaks korraga neutraalne , isegi ükskõikne , aga mõjuks ometi emotsioonidele : Selline sadu ! Hea . Pidin sulle lugemist saatma [ jutt oli olnud metsavendade-filmi tööstsenaariumist koos minu kommentaaridega , samuti ühest mu enda stsenaariumist ] , aga pole saanud su meili . Mina olen endiselt <email> Sellise SMS-i saatsingi , ilma punktita lõpus , loomulikult . Oli ju ka võimalik , et ta oli mu aadressi ära unustanud või email-serveri segi ajanud mail-serveriga , mis on hoopis laiemas kasutuses . Seda aadressi kasutan ma peamiselt Eestis olles , sest mu noos.fr mailbox pole siin alati hästi kättesaadav ( nagu email-server Pariisiski ) . Internet on ainult idee poolest nii universaalne kui räägitakse . See tegu , SMS-i saatmine , täitis mu äkki erakordse rahulolutundega . Valasin endale veel klaasi veini . See oli mingi Austraalia vein . Prantsuse veine ma siin kunagi ei osta , valik on väga halb ja häbematult kallis . Muidu olen ma veinide suhtes vähenõudlik ja ei joogi neid eriti . Ma jään väga ruttu purju ja siis uimaseks , välja arvatud kordadel , kui ma olen mingis eriti kaasakiskuvas suhtlemissituatsioonis , nagu viimati Askoga seal hiina restoranis . Sel juhul teeb natuke veini mind isegi terasemaks . Erinevalt Eestis üldlevinud arvamusest ei tule Prantsusmaal sugugi aina veini juua . Minu Pariisi-tuttavatest paljud ei joo seda üldse . Amid , kuigi " moslem " , isegi jõi , see oli osa tema integreeritusest ( nüüd ta muidugi enam ei joo , jälestab , arvatavasti ) ja selles mõttes sobisime me hästi , et jäime ühe ruttu purju . Prantslased kannavad minust vähemalt viis korda rohkem . Aga Amid tundus mulle seal akna peal veini trimbates äkki kauge , unustatud . Alles paar päeva tagasi oli ta väga meeles . Meel on harukordselt muutlik substants . Mulle tuli hoopis meelde , et Asko oli ühel trepikohtumisel teinud ettepaneku , täiesti omal initsiatiivil , et me võiksime koos rattaga sõitma minna . See tuli mulle meelde ja korraga ma olin kindel , et me teeme seda . Ta vastab mulle varsti . Varsti telefon piiksuski ja tabloo näitas sõnumit . Aga vajutades klahvile " loe " , ilmnes , et see oli Lindalt , lihtsalt : Kuidas läheb ? Mina olen natuke depressioonis , aga muidu on OK . Musi . L. Selliseid sõnumeid ta aeg-ajalt saadab , täiesti juhuslikult , seekord ilmselt meie kolme nädala taguse Tallinna-kohtumise reministsentsina . Need sõnumid ei tähenda eriti midagi . Tal on olnud üksinduse , suhtluspuuduse moment . Selline tuju . Ma peaaegu vihastasin Linda peale ja otsustasin , et karistuseks ei helista talle niipea . Läksin hoopis välja , vihm oli üle . Vesi oli Toomemäe nõlva sisse , kruusast pargiteedesse uuristanud päris sügavaid vagusid , sadu oli olnud tõesti tugev . Ja taevas ei selginenudki , vaid jäi tumesiniseks , võis oletada , et varsti hakkab jälle sadama . Oli harjumatult hämar , eriti jõekaldal pärnade all , mille lehestikud on viimaste päevadega tugevasti varjavaks muutunud . Lambid süttisid , nende kollased tuled meenutasid igasuguseid teisi õhtuid . Seisatasin uuel jalakäijate sillal botaanikaaia kohal . Tundsin korraga ise väga suurt üksindust . Üksindustunne on oma olemuselt täiesti irratsionaalne , sest reaalselt ei olnud mu olukord ei viimase kahekümne nelja tunni ega isegi viimaste aastate jooksul ses osas oluliselt muutunud . Õhtu sarnanes <arv>% õhtutele . Jah , mingit talutavat seltsi on keskeltläbi ehk igal kümnendal õhtul ja head seltsi võib-olla igal viiekümnendal . Nii on see statistilise pilguga vaadates olnud vähemalt viimased kolm-neli aastat , pärast Amidi , ja oli muide nii ka enne teda : Amidki oli ainult episood , erand , mis kinnitavat reeglit , õigemini , kui täpseks jääda , teise reegli alla kuuluv olukord . Nüüd kehtib esimene ja peamine reegel : sa oled üksi . Uurisin möödajalutavaid paare . Õhtul jalutavad umbes <arv>% noortest siin paarikaupa , peamiselt segapaaridena . See näib olevat standard . Tihti on paarid ilmselt hädaga kokku klopsitud , parema puudumisel , et mitte erineda standardist . Vaatasin nende nägusid , olekut . Reeglina on see ebasümmeetriline . Ühel on peas õnnelik , rahulolev nägu , teisel enam või vähem ükskõikne , isegi tüdinud . Üks lõkendab , teine on hariliku jumega . Üks tahab käia ümbert kinni , teine talub vapralt seda ebamugavat liikumissituatsiooni . Sümmeetria on harv erand ja sellel on omakorda kaks varianti . Sagedasem on see , et mõlemad on üsna tüdinud nägudega , mõlema ilme kõneleb mõtetest ja kavatsustest , mis on seotud pigem millegi ees- kui kellegi kõrvalolevaga . Hämmastav , et see abieluline igavusharmoonia omandatakse juba nii varases staadiumis . Aga harjutamine teeb meistriks . Teine , haruldasem , sümmeetriavariant , on muidugi klassikaline armunud paar , teineteisele otsa vaatamas , mõlemad ihast lõkendamas jne. Siiski , peaaegu alati võib millestki vaevumärgatavast tuvastada , et ühe jaoks on see loodusjõud , absoluutne psühhofüsioloogiline paratamatus , teise jaoks samuti , aga ainult peaaegu : osalt tuleb tal juurde näidelda , et rolli nõuete kõrgusel seista . Üks on , teine on ka . Samad sagedusseadused kehtivad muide ka samasooliste paaride , sõprade ja sõbrannade kohta . Ka sõpruses on ikka üks see , kes tahab , ja teine see , kes lubab , laseb sündida . Üks , kes ootab , ja teine , kellel meelest ära läheb . Sellised olid mu empiirilised vaatlustulemused , õhtul kella <arv> ja <arv> vahel Tartus Emajõe-äärsel haljasalal . Ja ma oleksin tahtnud olla sel hetkel ükskõik kumb ükskõik millisest möödajalutavast paarist . Kas või tüdinum kahest tüdinust . Proovisin helistada Martinile , kes pidi muidugi Tallinnas olema , aga ikkagi , lihtsalt , et rääkida . Tema telefon kutsus , siis läks kõnepostkasti peale . Selle jaoks on ta sisse lugenud sisendusjõulise teate : " Ma ootan ... [ paus ] teie sõnumeid . " Ta ütleb seda erilise sügava häälega . Minu jaoks on see ammu kulunud ja tüütu , isegi ärritav . Aga ta pole seda aastate jooksul muutnud , ilmselt töötab . Kuigi signatuur on vana , on selle kuulajad uued ja igaüks neist arvab , et see lause on lausutud just talle . Tõenäoliselt oli Martin trennis ja lihtsalt telefoni välja lülitamata riietusruumi kappi jätnud . Ma ei öelnud midagi , katkestasin ühenduse juba esimese silbi pealt . Järgmisena valisin ikkagi , hoolimata kavatsusest teda vaikimisega karistada , Linda mobiili numbri . Tal on Rootsi number . Aga mis siis , mõtlesin . Kaugekõne võib olla üsna kallis ja seda mõttetum , et Linda ise võib olla Tallinnas . Aga ta võib ka olla Stockholmis , ma ei mäleta , mis ta oma plaanidest rääkis . See , et ma teda Tallinnas nägin , ei tähenda praeguse hetke kohta rangelt võttes midagi . Linda telefon kutsus tükk aega , siis tuli Linda natuke kistult reibas hääl , alguses rootsi , siis eesti keeles : " Ma ei saa praegu vastata , aga jäta , palun , oma teade , helistan sulle ruttu tagasi . " Kuulasin selle lõpuni ja vaikisin . Niikuinii ta näeb , et ma olen helistanud . Tihti ta unustab oma telefoni koju või kellegi juurde või kohvikusse . Või on see tema lõputult sassis suures käekotis , Linda istub kuskil kõrtsis ( ta käib isegi diskodel ) ega kuule telefoni helisemist , sest muusika on vali ja ta on pealegi helina vaikseks pannud , millalgi päeval , et see ei " stressaks " teda . Rohkem eriti kellelegi helistada polnudki , kõigi teiste jaoks oleks mu kõne olnud liiga erakordne , et niisama lobiseda . Emale ega isale ju ka ei helista , kuigi vahel analoogilises meelelolus ja viimases hädas olen seda teinud . See teeb alati asja ainult hullemaks . On vist mingi vaikiv eeldus , et nad ikka ja alati ootavad su kõnet , et nad mõtlevad su peale etc . Tegelikult on neil ammu oma maailm , milles minul on muidugi mingi determineeritud , üsna muutumatu ja ka üsna piiratud koht . Meil pole millestki rääkida . Nende ükskõiksus ( mina olen niikuinii ükskõikne , see on loomulik ) ajab mind meeleheitele . Üksvahe rääkisid nad ainult lapselastest , s.t. õelastest , nüüd on need juba keskkoolis ja nende suhted vanavanematega on ilmselt jahenenud . Ma ei vaata ka samu teleseriaale , mida ema või isa ( nende repertuaarid on omavahel üsna erinevad ja telekavad sattuvad tihti konflikti , ometi pole neil kahte telekat – mingist harjumusest teha kõike koos ) , muidu oleks meil jututeemat küllaga . Ema vahel räägib neist ja ma ei saa eriti millestki aru . See on mingi omaette eluvorm , seriaalikangelased . Isa võib aga hakata rääkima maa- ja metsaasjadest , millesse ma ei soovi kuidagi segatud saada . Mõtlesin uuesti Toomele ronides ( oligi juba päris hämar , peaaegu pime , harjumatu ) ajaviiteks Lindast . Ta kuulub teise ( või isegi kolmanda ) põlve väliseestlaste hulka . Tema vanemad olid ühed neist paarikümnest tuhandest , kes II maailmasõja ajal Nõukogude vägede eest üle Läänemere Rootsi põgenesid . Nad olid siis alles väikesed lapsed . Ometi kasvatati nad üles väga rahvuslikus vaimus . Emigrandid , õigemini pagulased ( réfugiés ) , nagu nad ise ennast nimetavad , elasid esialgu kindlas usus , et Lääneriigid teevad midagi , tuleb kas või III maailmasõda , Eesti saab taas vabaks ja võtab neid avasüli vastu . Nende vanemad ( nagu näiteks Linda vanavanemad ) ei kohanenudki Rootsi ühiskonnaga ( ega Kanada , USA , Austraaliaga , kuhu paljud edasi läksid ) . Ka nemad ise , nagu näiteks Linda isa , kohanesid seetõttu halvasti . Nad pandi erilisse eesti keskkooli ja kodus räägiti ainult Eestist , nagu Rootsit poleks olemaski . Kuigi Rootsi kodanikud , tulid neist tulised Eesti patrioodid . Eestit ennast mäletasid nad kas ähmaselt või ainult vanemate jutu järgi . Nad abiellusid enamasti ainult omavahel , etnosesiseselt . Linda isaga juhtus siiski see , et ta armus rootsi tüdrukusse , abiellus temaga . Kuna tema vanemad rääkisid rootsi keelt halvasti , ei saanud nad oma miniaga õieti suhelda ja minia ei tahtnud omakorda nende juures käia , alles lapselapsed lepitasid neid natuke . Vanavanemad püüdsid neile küll eesti keelt õpetada , aga nad käisid rootsi koolis ja ei tahtnudki eesti keelt osata . Nad tahtsid sarnaneda teistega . Linda on mulle rääkinud , kuidas ta vihkas eesti pühapäevakooli , kodutütarde laagrit , kuidas nad koos ema ja õega moodustasid vaikiva ühisrinde isa arusaamatu ja anakronistliku rahvusluse vastu . Isa , nagu enamik eesti emigrante , oli peaaegu äärmusparempoolsete vaadetega , antikommunist niikuinii , aga leidis ka , et Rootsi võtab vastu liiga palju " võõraid " , eriti musti , araablasi . Linda hakkas keskkooli lõpus käima kommunistlikus noorteklubis ja läks õppima poliitteadusi . Ta isegi katkestas raha vastuvõtmise oma väikeettevõtjast isalt , mida Rootsi õppetoetuste süsteem talle ka võimaldas . Kuid siis tulid kõik need laulvad ja sametrevolutsioonid ja Eesti vabanemine , korraga olid ülikoolikaaslased Linda päritolust huvitatud . Ta pidi teaduskonnas ettekandeid pidama , rääkima Balti riikide okupeerimisest ja vabadusvõitlusest . Ta korjas oma lapsepõlvest jäänud ja väljanaerdud mälupudemed kokku . " Ma ikka valetasin , nii et ... suu suitses ! " ütles Linda mulle , tundes uhkust selle idiomaatilise väljendi tarvitamise üle . Siis oli ta juba Eestis . Nimelt oli Linda isa üks vähestest väliseestlastest , kes vabaduse tulles läks sõnadelt tegudele ning oma saatuse uuesti mingil määral Eestiga sidus . Enamik " pagulastest " huvitus ainult kinnisvarast , mida oli ehk võimalik tulevikus rahaks teha . Nad moodustasid mõjuka lobby-grupi , mis mõjutas naiivseid kodu-eesti poliitikuid välja töötama sellist seadusandlust , mis tagaks sõja-eelsete varade võimalikult laia restitutsiooni . Linda isa aga koguni investeeris Eesti tööstusesse . Tema sokivabrikus , mis asus kuskil väikelinnas , sai tööd oma sadakond naist . Linda teatas mulle viimati uhkusega , et sokivabriku naised teenivad juba ligi kaks ja pool tuhat krooni ( <arv> € ) kuus . Lindal endal kulub Tallinnas olles vähemalt kakskümmend viis tuhat krooni kuus , aga see on teine asi . Niisiis töötas Linda meie tutvumise ajal oma isa firma Eestis avatud tütarettevõtete heaks ( sokivabrik polnud ainus , odavat tööjõudu leidus Eestis mujalgi ) , üritas õppida Tartu ülikoolis . Eestisse tulles oli ta olnud umbes kahekümne nelja aastane ja tema peamine mure oli tegelikult olnud see , et ta on ikka neitsi . Kui me kohtusime , oli ta midagi <arv> või <arv> ja polnud enam neitsi . Mina olin Pariisist Tallinna tulnud , see oli mingi filmiringkonna oleng , siis ma veel käisin neil . Linda üritas aktiivselt suhelda kunstirahvaga . Tal olid väga kõrged meheideaalid ja Rootsis polnud ükski poiss nendele vastanud . Meil tekkis tol õhtul millegipärast hea klapp ja Linda rääkis mulle kohe esimene kord oma neitsilikkusest – siis juba mineviku vormis – ja kuidas ta sellest tüdinud oli olnud . Eestis ei olevat ta üldse julgenud günekoloogi juurde minna , sest kartis , et teda vaadatakse kui puudega inimest , ebanormaalset . " Eesti on ju nii rassistlik ! " kurtis ta . Vahepeal olevat tal tekkinud juba fantaasia , et ta peab neitsina sünnitama Jumalapoja ja ta uuris sellekohast piiblipärimust . Siis ta rääkis sellest Rootsis oma terapeudile ja see paistis olevat alarmeeritud . Mind see teema huvitas , sest ma olin ikka teada tahtnud , kuidas see naistel on , kas on ka mingi tunne , füüsiliselt teistmoodi , kui oled neitsi . Linda ütles , et ei ole , aga psühholoogiliselt ( tema kõnemeloodia oli ikka rootsipärane ja teda ei võetud eesti seltskonnas kunagi päris omaks , sellepärast me kohe klappisimegi , et mina ei teinud sellest välja ) – " Psühholoogiliselt oli see pidev stress ! " Lõpuks , eelmisel suvel Eestis , oli ta otsustanud , et nüüd aitab . Ta oli jaanipäeva ajal Saaremaal ( Eesti suurim saar ) tutvunud ühe maapoisiga , kes tundus talle puhas , siiras ja isegi natuke eriline . " Tal oli väga ilus keha , " lisas Linda , " ma nägin , kui ta alasti ujus . " Mulle on alati tundunud , et Lindas on mingi annus gay-sensibility't ja ta tunnistab seda ise ka . Võrreldes kodueestlastega on ta neis asjus väga avameelne ja see on talle mõnikord kurjasti kätte maksnud . Tookord jaaniööl ei tulnud asjast küll veel midagi välja , sest too Saaremaa külapoiss Kalev jäi purju ja kustus ära . Aga Linda kutsus ta Tallinna , kus oli mingi rokifestival . Seal tundus Kalev talle küll juba natuke liiga lihtne ja armunud polnud nad kumbki tegelikult ka . Nad käisid Tallinna kaubamajas , sest Stockmannis Linda põhimõtteliselt ei käinud ( et mitte toetada röövellikku väliskapitali ) . Linda ostis rikka väliseestlasena Kalevile uued kallid teksad ja Calvin Kleini T-särgi . Ta imestas , kui edev Kalev oli , kuidas ta ennast peeglist vahtis , tukka sättis . " Selle töö " aga tegid nad ära kaubamajast tulles , keset päeva . Linda oli olnud kapi najal " uurakil " ( ta teadis sellist sõna oma eesti vanaemalt , aga hääldas seda u-d naljakalt ü-sarnaseks venitades ) ja Kalev oli olnud tema taga . Dog-dog position , nagu Linda täpsustuseks lisas . See oli olnud ikka täitsa tükk tegemist . " Vaesed mehed , " arvas Linda , " ega igaüks sellega vist hakkama ei saakski . Kalevil oli see hästi kõva . " Lõpuks oli Kalev uhkelt näidanud oma verist otsa . Spermat ei olnud Linda mingil juhul lubanud sisse lasta . Sellele vaatamata oli ta saanud mingi bakteri , vist klamüüdia , ja pidanud seda antibiootikumidega ravima . Õnneks julges ta nüüd juba arsti juurde minna . Kalev aga oli talle mõne nädala pärast helistanud ja ähvardanud , et kaebab ta kohtusse ja nõuab kahjutasu , sest sai Lindalt haiguse . Linda oli toru hargile visanud ja vihast nutnud . Siis aga armus ta tõeliselt , ja ma ei tea , kas tänu mingile kultuurilisele nakkusele , mis ta Eestist oli saanud , aga armus ta nimelt teatrinäitlejasse . Teatrinäitlejad on Eestis sellised iidolid , et neid tuntakse rahvuslikus ulatuses juba siis , kui nad alles õpivad meie ainsas näitekoolis . Nende pilte avaldatakse regulaarselt nädalalehtedes . Too näitleja oli küll juba küps mees , tegelikult oma karjääri languses , ja noore rootsi tüdruku armastus ilmselt kõditas tema enesearmastust . Minu meelest on ta üsna vilets näitleja ja äärmiselt ilmetu mees , aga Linda pidas teda ilusaks . Nii palju gay-sensibility't tal ikka polnud ka . Sellel näitlejal , kes polnud küll Linda isa vanune , aga oleks peaaegu võinud tema isa olla , lasi Linda endale ka spermat sisse lasta . Ta oli kindel olnud , et näitleja tuleb oma naise ja laste juurest ära ( too rääkis kogu aeg , kuidas need ahistavad tema loomingupotentsiaali ) ja nad hakkavad koos elama . Linda rasestus , aga näitleja ei tahtnud lapsest midagi kuulda ja käskis tal aborti teha . " Ma ei saanud siis üldse aru , mis see on , ma olin nagu unes , " ütles Linda . Pärast olevat küll väga , väga paha olnud . Abort tehti ühes Tallinna haiglas , ta oli seal täiesti üksi , sest isa ei teadnudki ja näitleja teda muidugi vaatama ei tulnud . Ta nuttis , nii et haiglaõed ehmatasid ära ja hakkasid talle rahusteid toppima . Siis ta oksendas . Kõigest hoolimata kestis nende armuafäär kuidagi loiult veel mõned aastad . Loiult kohtumiste harvuse mõttes , aga muidu sattus Linda siiski alati suurde ärevusse , kui me kuskil koos istusime ja talle tundus , et too näitleja mööda läks . " Kas sa nägid , kellega ta oli ? " uuris ta minult . Aga mina ei tunne eesti teatrirahvast peaaegu üldse , olen needki ära unustanud , keda enne teadsin . Ma pole kogu Pariisi-aja jooksul kordagi Eesti teatris käinud . Linda hakkas sel ajal siiski rohkem Rootsis olema , sai tööd mittetulundusprojektide juures , mis tegelesid Eesti tänavalaste aitamisega . Aga alles see viimane kord Tallinnas ütles Linda mulle , ikka oma laulva rootsi aktsendiga : " Tead , ma lõpuks sain aru , kui p i i n l i k mees ta on ! " Kuna mina , vastutasuks Linda avameelsuse eest , olin talle kohe rääkinud oma homoseksuaalsusest ja tal olid selle kohta olemas ka teoreetilised teadmised ( Rootsi haridus ) , siis ei tekkinud meie vahel kunagi selliseid pingeid , mis muidu ikka tekkivad naiste alusetutest ootustest . Kuid meie kohtumised ja telefonikõned on viimasel ajal harvaks jäänud . Linda on muutunud veel natuke neurootilisemaks . Tal oli vahepeal Rootsis üks maroko päritolu armuke , kes olevat olnud hea armastaja . Seni oli Linda arvanud , et seks ongi selline : mees tuleb peale , ähib , mudib valusalt su rindu , tõmbleb seal sinu sees edasi-tagasi , siis hakkab oigama ja enne kui sa midagi jõuad tundma hakata , on kõik läbi . Pärast tahab mees õlut , telekat vaadata , koju minna . Kuid maroko armuke oli pikapeale läinud liiga kulukaks ja pealegi oli välja tulnud , et ta töötab vabadel õhtutel call-boy'na . Tähendab , töötab ka mujal call-boy'na , mitte ainult siis , kui Linda talle helistab . Praegu eelistavat Linda üldse üksi elada ja oma teraapia lõpule viia . Eks siis paista , mis saab . Ta on õppinud ennast hästi rahuldama , fantaasiad olevat hoopis erutavamad kui päris mehed . Ta ei teadvat , kas ta üldse tahabki enam seda asja , päriselt , mehega , nii väga . Aga kellegagi koos ikka tahaks elada , tahaks , et keegi sind armastaks . Ta on nüüd midagi natuke üle kolmekümne . Tähtkujult on ta ka muide Neitsi , nagu minagi . Koju tagasi jõudsin üsna hilja . Olin meelega teinud pika ringi Toome tagant , Veski , Kastani tänaval hulkunud . Ükspäev olid need XIX sajandi puumajad ( absurdsete tornikestega , vahel jälle hästi lihtsad , klassitsistlikud ) tundunud kõrgromantilised , teinud tuju heaks . Need on kahtlemata Tartu kõige omapärasemad rajoonid . Mõni prantslane võiks seal ette kujutada Dostojevski romaanide tegevust . Aga sel õhtul mõjusid nad depressiivselt , urkalikult , tumedalt . Kodus võtsin kohe mailbox'i lahti , mõeldes , et kui Asko on arvuti taga , näeb ta , et olen koju jõudnud . No new messages . Läksin voodisse , aga und ei tulnud , süda tagus ja isegi valutas , füüsiliselt , ma mõtlen . Loll , sõimasin ennast . Idioot . Imbetsill . Kretiin . Sa teadsid väga hästi , mille peale sa välja lähed . Võiks juba ükskord ära lõpetada selle endale valetamise . Kuidas saab olla , et inimene saab nelikümmend aastat vanaks ja üldse ei jaga matsu ( sõimasin ennast justkui Asko , tema sõprade sõnadega ) . Tõesti , siin on meil tegemist kliinilise juhtumiga , mille puhul kohene hospitaliseerimine oleks vältimatu ; läksin üle teisele leksikale . Haiglas paneme rohud peale , küll ta meil korda saab . Praegu on tal reaalsuse ja fantaasiate eristamisega teatud raskusi . See läheb üle . Nüüd on head rohud . Siis hakkasin valmis mõtlema karme sõnu , mida ma Askole ütlen , kui me ükskord kokku saame . Viskan talle trepi peal , möödaminnes : " Noh , kas naine lasi sind jalutama või ? Ära kodust kaugele mine , eksid ära . " Või räägin talle tõsise , tüdinud häälega ( ta on mulle juba ükskõik ) , õpetlikult , kohvikulaua ääres , veel parem jõe ääres pingil : " Tead , kui sa elus midagi teha tahad , midagi rohkemat – ja mulle tundus , et sa tahad – , siis sa pead ikka ise otsustama . Sa pead selle kõik enda peale võtma . Sa pead alati säilitama mingi elulise autonoomiamiinimumi , ükskõik kui lähedane keegi sulle ka poleks . Ega nemad seda sinu eest ära ei tee . Neil on oma elu ja sinuga on neil selles elus omad plaanid . See kõlab küüniliselt , aga nii see on . Eriti naistel on alati väga konkreetsed , sealjuures teadvustamata plaanid . Need ei ole iseenesest head ega halvad , aga sa ei tohi unustada , et need on nende plaanid , mitte sinu omad . Võib-olla , muidugi , see ongi su tee : perekond , hea tööl käiv isa , kes mõnikord õlleklaasi juures räägib veel oma loomingulistest kavatsustest , mõni päev pähe tulevast mõttest ära sõita , minna Uus-Meremaale filmi tegema , sest " siin " on kõik nii väike . Igal pool on kõik nii suur , kui sa ise oled . Kui sa tahad filmi teha , siis tee . See peab su elus olema esimene , kõigest hoolimata , kuskil tagateadvuses , ükskõik kui armunud sa ka ei oleks . See on julm , see on võib-olla isegi alatu , aga ma ei usu , et oleks mingit vahepealset teed . Kunst ongi väga , väga karm bisnis . Nii et vali ... " Jah , ma pidin juba peaaegu jätkama ( mõttes , voodis , aga ma kuulsin seda oma õpetlikku monoloogi ja nägin Asko häbenevat , vihast , paljastatud nägu ) : " Vali , kas tema või mina ! " See ajas mind naerma . Ma naersin natuke . Siis keerasin teise külje ja jäin varsti magama . Ärkasin jälle selle peale , et nutsin unes . Seekord oli põhjuseks mu deporteeritud ja tapetud vanaisa . Ta oli unes nimelt õilis revolutsionäär , soovis inimkonnale head , aga kaks alatut naist olid ta peale kaevanud . Ta pidi surema . Mul oli temast väga , väga kahju . Silmad olid ärgates isegi märjad . Aga ma liialdaksin , kui ütleksin , et padi oli märg . Padi oli kuiv . Süda tagus tumedalt . " Tumedalt " tundub ta taguvat alati , kui ärkad öösel . Nüüd oli juba pooleldi hommik , kell oli pool viis , hakkas valgeks minema . Jäme vihm kolises vastu aknaplekki . Siin on akendel hästi laiad plekid , akna all on selline müüriserv , ja vihm teeb neil kõva kolinat . Ma peaksin selle häälega tegelikult harjunud olema , Pariisis on mu akende all alumise mansardkorruse katuseplekid . Aga need nii ei kolise , sest plekk on korralikult kinni . Siin on need vanad roostes lahtised plekid . Ometi peaks vihma hääl olema uinutav . Ja enamasti ongi . Katsusin vältida mõtlema hakkamist . Kui hakkad mõtlema , kui see mootor täistuuridel tööle läheb , siis ära loodagi enam magama jääda . Üks meetod on suunata oma kujutlus välja , selle vihma sisse , näiteks maale . Mõtlesin , kuidas see vihm sajab põldudele , kuidas need saavad lõpuks kastetud , tärkamata seemned idanevad , saagid on päästetud . Aga väljas vihma käes , hämaral põllul , tundus kuidagi külm ja kõle . Pealegi tuli kiuslik , pedantlik mõte , et kuna osa viljaseemneid tärkab alles nüüd , kui teised on juba ammu tärganud , valmivad viljad sügisel ebaühtlaselt . See takistab lõikust ( moisson ) , mis niigi langeb Liivimaal alles augustile-septembrile , kui ööd venivad juba pikaks , päike käib aina madalamalt , ei jõua enam hommikust kastet kuivatada . Kui lausa ei saja . Liivimaal ei saanud ega saa lõigatud vilja kunagi kohe aita panna , see pole päikesekuiv . Selleks olid vanasti erilised hooned , rehed , kus vilja kuivatati . Rehes oli suure kivihunniku taoline ahi , kuhu tehti tuli , mis kive kuumutas . Korstnat polnud , suits ringles toas ja väljus ukse kaudu , vili kuivas kõrgemal lae all , erilisel hõredal mezzanina'l ( partel ) . Kuna terad kuivades ühtlasi läbi suitsusid , suitsus sisalduvad fenoolid on aga bakteri- ja fungitsiidse toimega , oli see vili hea säilivusega ning kannatas hästi meretransporti . Liivimaa vilja veeti ka Prantsusmaale , kust omakorda osteti soola . Läänemeri on liiga vähe soolane ja siinne päike liiga vähe kuum , et soola aurutada . Soola oli aga vaja , et pikaks talveks säilitada liha , suveks kala . Kus need soolaväljad Prantsusmaal ongi , Akvitaanias ( Aquitaine ) ? Olen ikka tahtnud sinna minna , aga pole läinud , sinna ookeani äärde . Olen elanud Prantsusmaal kümme aastat ja pole eriti kuskil käinud . Esialgu oli rehi eraldi hoone , aga kui Liivi sõjas ja Põhjasõjas külad aina maha põletati , ei jõudnud talurahvas oma hooneid enam üles ehitada ja elama koliti rehte . Samas peeti talvel ka loomi , et soojust kokku hoida . Seda elamutüüpi nimetavad ajaloolased rehielamuks ja see oli levinud üksnes Vana-Liivimaa territooriumil , nüüdses Eestis ja Põhja-Lätis . Korstnaid hakati elumajadele ehitama XIX sajandi keskel , siis koliti ka loomad ja inimesed talveks lahku . Kuid viimane korstnata rehielamu oli Eestis kasutusel veel <arv>ndatel aastatel . See oli muidugi juba suur veidrus , erand , ühe metsade keskel elava vanamehe põikpäisus . Alati leidub marginaale , kes keelduvad ajaga kaasas käimast . Kuid nende kangelaslik katse seista liikumatult keset voolu ei kesta kunagi väga kaua . Antud juhul kestis see ühe sajandi . Kui olin mõtetega jõudnud sinnamaale , ütlesin endale stopp . Praegu on alles mai keskpaik . Praegu ei tohi veel mõelda lõikusajale , sügisele . See on puhas unetuse depressiivsus , muud midagi . Võtsin kasutusele teise magamajäämismeetodi : kujutada ette valgeid sooje tube , kuhu paistab sisse suvine päike , läbi liikuvate puulehtede ; tubade vahel on suured paljudeks ruutudeks jagatud klaasuksed . See on mustriline klaas , piimklaas , sellest paistab läbi ainult valgus , midagi muud ei paista . Teed ühe ukse lahti , lähed järgmisse tuppa , seal vastas on teine samasugune helendav uks jne. See on efektiivsem meetod . Kui mõelda , kust see kujutlus pärineb , siis klaasuksed olid meil kodus " söögitoa " ja " elutoa " vahel . Jutumärgid sellepärast , et söögitoas seisis tegelikult kolm voodit : vanaema voodi , minu voodi ja õdede lai voodi . Elutoas magasid ema ja isa . Neis tubades söödi ainult siis , kui olid külalised , sünnipäev , siis tehti klaasuksed üleni lahti . Laud oli kaetud valge linaga . Seal oli igasugu toitusid , rosoljet ( salade á la betterave rouge , harengue , pomme de terre ) , Napoleoni kooki ( millefeuille ) , roosat sõstramorssi suurtes kannudes ... Aga parem siiski , kui klaasustega toad on tühjad , valged , vaiksed , teed järgmise ukse lahti , järgmise ... Jäingi uuesti magama , see kujutlus enamasti töötab . Uuesti ärkasin kell kuus , oli juba puhanum tunne , enam polnud magamajäämiseks mõtet pingutada . Vihm oli üle jäänud . Keetsin teed , nagu igal hommikul . Tee on mul Pariisist kaasa toodud , olen le Palais des Thés' püsikunde , mul on isegi kliendikaart , see on mu ainus kliendikaart . Tee hakkab varsti otsa saama , ma ei mõelnud nii kauaks Eestisse jääda . Tegin akna lahti , prügiauto oli just tulnud , undas all . Prügivedaja vilistas rõõmsalt . Ta vilistab vist igal hommikul , ei tea , kas kõigi prügikastide juures . Tahtsin näha , milline see vilistaja on , kummardusin aknast välja , aga nägin all auto juures ainult tema tumedat peanuppu , mille lael oli kummaline kolmnurkne paljak . Linn oli märg , värske , oli palju jahedamaks läinud , peaaegu külmaks . Võib-olla sellest ka need öösised sügisefantaasiad . Nüüd polnud tujul vigagi . Mõtlesin , et tegelikult mulle meeldiks isegi rohkem , kui Asko nüüd ei kirjutaks , ei annaks üldse niipea elumärki . Esiteks oleks tema korralik vastamine natuke igav ( niigi ta on natuke igav ) . Teiseks , kui ta ei kirjuta , siis – ma tean ! – ma võõrdun temast , kaugenen . Nädala lõpuks ei saaks enam arugi , mis lahti oli . Haiguse esimene kriis sai eilse õhtuga , ööga läbi põetud . Huvitav , et nagu raamatutes , tuli see kriis koos äikesevihmaga . Kui ma teeksin mängufilme , kasutaksin ma sõlmituse lahenemise kohal kindlasti äikest , mis siis , et see on trafaretne . Aga äikest saaks dokumendis ka kasutada . Peab sellele mõtlema . Üldse oma poolikutele filmimõtetele , ehk annab midagi välja arendada . Tõmbasin akna kinni , tegin arvuti lahti . Oli üks message . Askolt . Paraku , mõtlesin . Ja kohe olin ma nii ülimalt erutatud ( südamerütm kiirenes ) kui ka teatud mõttes lõdvestunud . Pinge andis tegelikult alles nüüd järele . Kõik taandus päris tavalistesse raamidesse , igapäevaseks . Ta kirjutas , et ei saanud kiire koolitöö vahelt aega kirjutada . Laused polnud ei eriti nürid ega eriti terased . Aga kas mina selles vanuses kirjutasin terasemaid lauseid ? Kindlasti mitte . Ta lõpetas kirja sellega , et lubas : nädalavahetusel vaatame koos tema poolikuid ja valmis töid . Nüüd ma tean , et ma olen nädalavahetuseni vaba ja rahulik , mõtlen talle üsna vähe . Täna on neljapäev . Sellest meilist sain aga teada veel mitu asja . Esiteks tema perekonnanime : Lens . Teiseks , peale mõningase leidlikkuse ja parema hiireklahvi ( mida ma muidu praktiliselt ignoreerin ) rakendamist , nägin ka tema meiliaadressi , mis oli <email> Pole paha , mõtlesin , politoloogiatudengi kohta . See on ilmselt parafraas , või kuidas seda peab nimetama , Afganistani vana kuninga ( Zahir-šahh ) nimest , ilmselt on Asko võtnud selle kasutusele läinud sügisel . Ei , pole üldse paha . Nagu seegi , et nüüd vahepeal , selle rahuliku ooteaja jooksul saan ma , loodan , kirja panna Liz Franzi loo kuni meie kohtumiseni . Ma ei tahaks enam sellega venitada , kõik see hargneb nii liiga laiali . Tegelikult ei tea ma sellest rääkimata jäänud vahepealsest perioodist ka kuigi palju . Sellega peaks ruttu õhtule saama . <arv> Heliplaat , kuigi väike ja ilmetus roosavalges kestas ( südamiku ümmargune silt oli sinine ) , oli <arv>. aastal lõpuks niisiis ilmunud . Lauljatari nimi oli selle südamikul ( sest standardümbrisel polnud üldse mingit kirja ) transkribeeritud nii : . Liz Franz ei olnud selle nimekujuga küll rahul , aga protesteerida oli juba liiga hilja ja pealegi seda tõelist ja lõplikku kuju tal ( nimel ) veel polnudki , kuigi pidi varsti tulema . See-eest oli ta jõudnud protesteerida ühe teise nimemoonutuse vastu . Nimelt abielludes Ando Teinoga . Ando Teino oli pidanud loomulikuks , et tema tulevane abikaasa hakkab kandma tema nime . Teino oli nende perekonna pärimuse järgi vana ja väärikas nimi , juba XIX sajandi lõpus oli üks Teino , Ando vana-vanaisa vend , õppinud Peterburi ülikoolis ja töötanud hiljem Kaasani kubermangus geodeedina ( sellest kirjutas Ando Teino ise mõni aasta enne surma autobiograafilises jutustuses " Püüdmatu jälil " , milles ta muide sõnagagi ei maini Liz Franzi ja mis ilmus postuumselt ajakirjas Looming ) . Nüüd oli Teino siis veel noore kuulsa eesti poeedi nimi ka . Liz Franz oli algul , nagu ta mulle rääkis , nime muutmisest võlutud . Ta ei olnud oma nimega päriselt rahul , selle ts-iga seal lõpus , mis kõlas nagu prants või plarts . Sellest kõigest rääkis ta mulle seoses ühe minu kõhklusega . Ma nimelt ei teadnud , kas sõita Tarmole Tallinna järele või mitte . Olin pileti ära ostnud . Liz Franzile ma ei rääkinud küll täpselt , milles asi , aga nagu alati , ta aimas niigi . Asi aga oli mitte ainult sentimentaalne , vaid ka administratiivne . Nimelt riskisin ma tol hetkel üle piiri ja veel Eestisse sõitmisega kaotada oma vastomandatud pagulasestaatust ja seega kogu perspektiivi Prantsusmaal . Ma ei olnud ka päris kindel , kas ma olen Tarmosse nii armunud või pole . Ma olin ta küll Pariisi kutsunud , piletigi välja maksnud , ta oli esialgu olnud Pariisist suures vaimustuses , aga siis hakkas teda seal piinama koduigatsus ; raha polnud mul ka kuigi palju , korter oli vilets , ilmad läksid palavaks , ta hakkas mulle inetuid stseene tegema , nõudis aina uute asjade ostmist , sõitis lõpuks Tallinna tagasi . Sealt aga helistas ja teatas , et igatseb mu järele , palus andeks jne. Niisiis oli mul pilet ostetud , aga ma ei teadnud ikkagi , kas ma sõidan . See oleks võib-olla tähendanud Eestisse tagasikolimist . Siis Liz Franz rääkiski mulle selle loo oma nime muutmisest/mittemuutmisest . Ta helistas Roomast ja jutustas selle telefoni teel . Kuidas tema viimasel minutil oma otsust oli muutnud . See oli olnud õhtul enne registreerimist Tallinna Perekonnaseisuaktide Osakonnas , mida kutsuti ka venekeelse lühendiga : ZAGS ( " Saks " ) . Kui see õhtu kätte jõudis , hakkas tal korraga õudne , et ta homme oma nime peab ära andma ja hakkama kandma talle täiesti võõrast ( ta taipas korraga , et täiesti võõrast ) nime . See on Ando nimi , mitte tema oma . Nad istusid kohvikus , elevil järgmise päeva sündmustest , kuigi kumbki seda välja ei näidanud , sest säärane väikekodanlik formaalsus nagu abielu registreerimine ( see pidi toimuma salaja , tunnistajateks ainult kaks usaldusväärset sõpra ) ei pidanud kuidagi häirima nende kui boheemlaste päeva harilikku kulgu . Ühel hetkel tõusis Liz Franz laua äärest püsti ja ütles , et ta peab ära käima . Ando oli imestunud , aga nendevaheline , samuti vabameelsusideaalile vastav kokkulepe nõudis , et teise käimisi liialt ei uurita . Armukadedus on samuti väikekodanlik igand . Liz Franz läks sealt kohvikust joonelt ZAGS-i . Olid tööpäeva viimased minutid ja ametnik ei olnud tahtnud teda üldse jutule võtta . Kui ta veel kuulis , et ta tahab tühistada oma nimemuutust , oli ta talle otse näkku naernud . Dokumendid on kõik juba valmis . Kas te , neiu , soovite trahvi maksta või ? Imekombel olnud aga tegemist meesametnikuga , võib-olla koguni osakonnajuhatajaga . Liz Franz ei jaganud selle olukorra kohta küll detaile , aga neid kujutan ma ise väga hästi ette . Kuna oli kevad , kandis ta miniseelikut . Ta tõstis jala üle põlve . Ta tegi hääle raugeks ja kähedaks . Ta vaatas paluvalt ripsmete vahelt . Võib-olla ilmus isegi pisar tema silmanurka ja veeres sealt üle põse . Tol ajal kandis ta džempreid , mis rõhutasid naiselikke vorme , rindu . Ühesõnaga , oli siiski ilmnenud , kui ametnik võttis telefonitoru ja helistas passilauda , et imekombel on nende passide vormistamine jäänud järgmise päeva hommikuks . Polnud jõutud . Protsessi oli võimalik pöörata . Liz Franz täitis sealsamas lauanurgal vastava avalduse ja tema pass jäi vahetamata , järgmisel päeval löödi sinna ainult abiellumistempel sisse . Ta jäi edasi Eliisabet Frantsiks . Selle loo rääkis ta selleks , et mulle öelda : alati saab oma otsust ringi muuta , kui asjad pole veel toimunud . Kunagi pole hilja enne , kui on hilja . Sina otsustad , see on sinu elu . Sina muudad oma otsust . Ja see muudetud otsus on ikka sinu otsus . Ma jätsin tookord , vist <arv>. aastal , Tallinna sõitmata , kuigi nende piletite eest sai ainult pool raha tagasi . Kui ma paari aasta pärast Tarmot Tallinnas nägin , imestasin isegi , kuidas ma üldse olin võinud kõhelda . Ta äratas minus ainult haledust . Ta oli nende aastatega uskumatult vananenud , kuigi ta oli minust palju noorem . Tema elu oli jäänud täpselt samaks , see tähendab , läinud allamäge . Ta elas endiselt vanemate juures Lasnamäel ( HLM-ide linnaosa Tallinnas ) . Ta rääkis endiselt " vanamehe " nõmedusest ja keeldumusest tunnistada oma poja seksuaalset orientatsiooni , ema suhtelisest mõistvusest – kuid nendega koos elamine olevat siiski täiesti üle mõistuse . Aga kodus saab vähemalt kõhu täis süüa . Ema töötab restoranis abitöölisena ja toob jääke koju . Tarmo ei olnud ikka lõpetanud oma poolelijäänud keskharidust ega leidnud ka mingit tööd . Aeg-ajalt , nagu ma aru sain , käis ta ainult Soomes , kus tal olid mõned vanamehed , kes teda enda juurde kutsusid , talle riideid ostsid , teda teatrisse viisid . Ta oli tegelikult hingeline noormees , huvitus kunstidest , luges . Aga keskkooli ajal , kui talle hakkasid koitma tema homoseksuaalsed kalduvused ( ma alati imestan , kui hilja need mõnele koidavad – kas inimeste enesereflektsioon on tõesti nii kollektivistlik ? ) , oli ta sattunud alkoholi , seejärel toksikomaania , juba kirjeldatud " nuusutamise " küüsi . ( Muide , too Vallikraavi tänaval purukspussitatud poisike tuli haiglas teadvusele , temast oli Postimehes lugu , kust tuli välja , et ta kuulus samuti " nuusutajate " hulka , kerjas lahusti ostmiseks raha , oli aga muidu olnud väga aval , rõõmsameelne , seltsiv poiss ; tema nägu jääb ilmselt eluks ajaks armiliseks . ) Tarmo langes koolist välja , ta võõrutati küll toksikomaaniast , aga tema tervis ja närvisüsteem olid juba kahjustunud . Tal oli väga ilus peen nägu ja rõhutatult mehelikud liigutused ( suitsu süütamisel , sigareti hoidmisel ) , aga kõige selle taga viirastus suur nõrkus , isegi abitus . Temas oli midagi ohvritallelikku . Neil aastatel , kui ma olin Pariisis ega saanud Eestisse sõita , oli ta kaks korda oma kodumaja juures rängalt peksa saanud , kord oli röövitud rahakott tühise summaga , kord nahktagi ja minu poolt Pariisis kingitud välgumihkel . Mõlemal korral oli ta sattunud haiglasse . Tema ninaluu oli natuke viltu kokku kasvanud , tema eluhirm ja käegalöömine olid veel suuremad . Ta tundus mulle kahekümnekaheksasena neljakümneviiene . Ainult siis , kui ta meie Pariisi-nädalatest rääkis , lõid tal silmad särama . Nüüd ma olen temaga üldse kontakti kaotanud . Ma tõtt-öelda ei julge helistada , sest kardan , et tema elus pole midagi muutunud või et ta on täiesti põhja käinud . Ja mina ei oska teda ka kuidagi aidata . Ma proovisin , aga ei osanud . Pärast heliplaadi ilmumist aga järgnes Liz Franzi elus tõenäoliselt kriis . Ta ei ole sellest mulle küll rääkinud , aga ma oletan . Esimene suur edu toob alati kaasa ka esimese suure kriisi ja ma ei usu , et Liz Franz selles osas , kogu oma tugevusest hoolimata erand oli . Igal juhul järgnes kriis nende abielus . Liz Franz sõitis nimelt Riiga . Tol ajal andis ta juba väikesi soolokontserte Tallinna uutes intiimsetes kontserdipaikades . Ühele neist oli tulnud üks fotograaf , noor poiss , aga ilmselt heade kaameratega . Neid kaameraid oli Liz Franz kohe tunnustava pilguga vaadanud , poissi polnud ta nii väga tähelegi pannud . See poiss oli Juri Katz . Ta oli tulnud Riiast . Ta oli ostnud plaadi ja kuulanud laule . Sõnadest ei saanud ta küll aru , aga hääl oli teda kuidagi võlunud ja ta oli otsustanud Tallinna sõita . Juri Katz oli enam-vähem Liz Franzi vanune endale juba nime teinud avangardne fotograaf . Tal oli olnud näitus Riias , tema töid oli avaldatud Läti noorsooajakirjas . Pärast kontserti tuli ta Liz Franzi juurde ja küsis , kas ta saaks teda pildistada . Liz Franz oli talle otsa vaadanud ja öelnud oma halvas vene keeles , et muidugi , saab küll . Selleks tuligi tal Riiga sõita , sest Juri stuudio oli Riias tema korteris ja " päris " pilte tegi ta ainult oma stuudios . Seal olid tal drapeeringud , ise kombineeritud valgustuspark jne. Ma ei tea , mida Liz Franz ütles Ando Teinole . Võib-olla ütles nii , nagu oli . Igatahes oli ta pidanud salaja bussijaama minema , aga mingi vaistu ajel oli Ando Teino talle siiski osanud järele tulla . Kuid Ando Teino vaist – või otsustavus seda järgida – polnud siiski olnud küllalt terav . Kui ta taksoga bussijaama jõudis , sõitis Tallinn–Riia kiirbuss parajasti peatusest välja ja keeras juba tänavale . Ando Teino jooksis ja lehvitas , bussijuht ei reageerinud . Tol ajal olid nad suured isandad . Kui oli väljasõit , siis oli väljasõit , ja kes jäi hiljaks , see jäi maha . Ando Teino jõudis siiski üsna bussi külje alla , Liz Franz oli läbi bussiakna tema jooksmist huvitatult vaadanud , talle isegi kaasa elanud : jõuab , ei jõua ? Jõudis , aga buss ei peatanud . Liz Franz nägi läbi akna Ando Teino nägu , päris lähedalt . See nägu , mis korraga muutus surnukahvatuks , olevat talle eluks ajaks meelde jäänud . Midagi sellest näost on minu meelest leidnud kajastust hoopis hilisemas laulus " " ( L'Adieu ) . Kuigi Liz Franz ei kirjutanud kunagi ise oma laulude sõnu ( ega viise ) , jutustasid need kõik kuidagi temast . Minu andmetel elas Liz Franz Riias aastatel <arv>–<arv> . Päris täpselt ma ei tea . Ka aadressi pole ta mulle kunagi öelnud ja ma arvan , et seda oleks väga raske välja uurida . Ta ei kirjutanud näiteks kunagi saatja aadressi oma kirjadele . Ja kas ta sealt üldse kirjutas ? Kui ma temalt uurisin ( selle Riia-aja kohta ma pinnisin teda üsna halastamatult , sest Juri Katz huvitas mind ) , kuidas Ando Teino teda otsima ei hakanud , ütles Liz Franz , et ta helistas Andole ja rääkis , kuidas asjad on . Et ta ei tule enam kunagi tagasi . Hiljem oli ta regulaarselt helistanud , aga mitte liiga tihti , lihtsalt selleks , et Ando Teino mingeid mõttetuid samme ette ei võtaks . Üldiselt arvati ta olevat Riias selleks , et sealses Melodija stuudios uut plaati sisse laulda . Selles polnud midagi erilist , samuti kui lahkuminekus . Päris sellest perioodist ei pärine aga minu teada mitte ühtegi Liz Franzi laulu . Riias Liz Franz justkui vaikis . Tema plaat kogus küll samal ajal populaarsust ( sel ajal pidi see meilegi koju siginema , küllap õed ostsid ) , teda lasti raadios jne. Ma ei mäleta , millal mina endale teadvustasin Liz Franzi nime , aga see pidi olema just umbes siis või veidi hiljem . Ma ei mäleta , millal mul täpselt oli murdeiga , see on väga udune aeg . Aga koos sellega igatahes tuli see nimi ja need laulud , nende kuulamine , üksildased pärastlõunad radioola seltsis . Riias sai Liz Franzi nimi endale ka selle ortograafilise kuju , mida ma siin kasutan ja mis on ammugi üldtuntud , praktiliselt ainus , mida tuntakse . Selle kuju andis talle Juri Katz . Juri Katz oli ( on , ta peaks elama ) juudi päritolu , nagu nimigi ütleb . Juri ( Georges ) on küll kristlik nimi , kuid Nõukogude Liidus panid tollal vist paljud juudi päritolu inimesed oma lastele vene nimesid . Seda enam , et Katzi perekond oli religioonist võõrdunud ja venekeelne . Mis ei tähenda , et nad oleksid hüljanud juudi kogukonnale omase suhete- ja vastastikuse abi võrgustiku . Nad olid kolinud Riiga Vitebskist , Valgevenest , kuhu nad omakorda olid kolinud Siberist . Siberisse , Kaug-Itta Hiina piiri äärde oli kunagi moodustatud selline administratiivne üksus nagu Juudi autonoomne oblast Habarovski krai koosseisus , pealinnaga Birobidžani-nimelises linnas . See samm võeti ette leninliku rahvuspoliitika raames , mis pidi ideaalis andma suure Venemaa rahvastele nn. enesemääramisõiguse , s.o. teatud kultuurilise autonoomia töörahva riigi raames . Juudid olid aga juba ligi kaks tuhat aastat elanud Euroopas eksterritoriaalse , ilma kodumaata rahvana . Kuigi ka proletariaadil ei olevat marksistliku õpetuse kohaselt kodumaad ( samuti kui , sümmeetriliselt , kapitalil ) , ei sobinud , ja võib-olla just sellepärast ( tarbetu konkurents ! ) taoline eksterritoriaalne , kosmopoliitne rahvas kuidagi leninliku rahvuspoliitika skeemidesse . Igal rahval on oma keel , territoorium , kultuur . See keskmine aga juutidel puudus . Säärast etnost on kahtlemata keeruline administreerida . Oma haaramatuses , samas aga organiseerituses võib ta administratsioonile alati peavalu tekitada . Selle peavalu vältimiseks moodustatigi siis Siberisse <arv>. aastal , samal ajal kui Hitler teises Euraasia otsas oma juudipoliitikat ajas , see Nõukogude " Palestiina " , kuhu vabatahtlikult küll vist palju juute ei asunud . Kuid riigil on alati olemas sunnimeetodeid . Kõigist meetoditest hoolimata kujunes juudi territoriaalsest autonoomiast surnult sündinud projekt , see ei saanud kunagi jalgu alla . <arv>. aasta andmetel moodustasid Juudi autonoomse oblasti elanikest juudid <arv>,<arv> % . Ma ei tea , kas tänapäeva Vene Föderatsioonis taolist moodustist enam leidub . Võib ka olla , et leidub . Riikide , isegi sedavõrd fiktiivsete , likvideerimine ei ole sugugi nii lihtne . Vaevalt küll siiski , et Birobidžanis ilmub enam jidišikeelset ajalehte Birobidžaner Štern , mis tollal oli kummalise nähtusena käinud Katzide Riia korteri postkasti ( Juri ema lapsepõlvekeel oli veel olnud jidiš , see omapärane saksa dialekt ) . Igatahes olid Katzid pärast kõiki vintsutusi , millest ma midagi ei tea , aga mida võib ette kujutada vastava mälestuskirjanduse põhjal , õnnelikult maandunud Riia kesklinna suure juugendstiilis ( art nouveau ) kivimaja neljanda korruse korteris . Liz Franzi jutu järgi olnud seal kõrged laed , üle nelja meetri , imelikku vana mööblit ( egas ometi Siberist , Vitebskist kaasa toodud ? ) , vanu kulunud vaipasid , sama kulunud sametkardinaid ja nende tõttu alati poolpime . Talle olevat see korter meeldinud . Ainult Juri ateljee oli valge , kui ta just musti pimenduskatteid alla ei tõmmanud , et kunstlikku valgusseadet kasutada . Selle suure toa ühte nurka oli Juri oma kätega ehitanud vineerist pimiku , vedanud sinna kuidagiviisi isegi vee jne. Sellest kõigest rääkis Liz Franz mulle ükskord Roomas , nende Viale Liegi korteris . Ta väitis , et see korter meenutab talle Riiat . Minu nõudmisel kraamis ta lõpuks välja isegi terve paki fotosid . Neis polnud küll midagi häbeneda , vastupidi . Need on parimad pildid , mis Liz Franzist iial tehtud on . Fotosid oli kaks seeriat , " poisi " -seeria ja " naise " -seeria . Ma usun , et Juri Katz on tõesti hea fotograaf . Ta elavat nüüd New Yorgis , olen interneti kaudu püüdnud leida tema kohta andmeid , aga pole midagi leidnud . " Poisi " -seeria fotodel on Liz Franz poiss mis poiss . Kulmu kortsutav gümnasist ( lycéen ) tumeda , natuke laia ülikonnaga , kitsa musta lipsu , vormimütsiga . Noor unistav poeet , sametbarett peas , kitarr süles ; äsja tööstuskooli lõpetanud treialiõpilane , uued tunked seljas , mutrivõti käes , nägu õlikriimuline ; sõjakooli kadett . ( Mulle tundub , et sellel pildil vaatab ta objektiivi eriti ekspressiivselt , või vaatab objektiiv teda eriti impressioneeritult . Samuti tundub mulle , et Juri oli Liz Franzi elu armastus , kui sellist väljendit sobib tarvitada . ) Seeria lõpetab aednikupoiss käru , labida ja rehaga , üles võetud kuskil Riia pargis . " Naise " -seeria on muidugi hoopis teise meeleoluga . Neil fotodel pole Liz Franz mitte tüdruk ega neiu , vaid küps naine . Ja mitte lihtsalt naine : diiva . See roll on muutumatu läbi kogu seeria , diivat on vaid tabatud tema eri toimingute juures , erinevates riietustes , paikades , päevaaegadel . Diiva , ilmselt lauljanna , oma täismundris , juveelidega ( küllap Juri ema omad ) , pikas sametkleidis , diadeemiga palmikutesse seatud parukal , valmis esitama mingit kuningannarolli . Teisel pildil on ta oma loomuliku poisipeaga , pikas valges " antiikrüüs " , ettesirutatud kätes antiikse vormiga urn . Preestrinna , õigemini preestress . Norma . Diiva moodsa <arv>ndate aastate naisena moodsas köögis ( paistab Riga külmkapp , raadio ) , lokivõrk peas , elektripliidil kastrulis mune keetmas . Diiva hommikumantlis , istumas vanas massiivses tugitoolis põrandalambi all ( raamat on vaibale langenud ) , kuulamas kõrvalasuvast raadiost ilmselt enda häält . Diiva tänaval , kuskil Riia kaldapealsel , mis jätab täiesti uskumatult euroopaliku mulje , valge siidrätik peas , suured mustad " kassi " päikeseprillid ees , heledas minikostüümis , valged kõrge kontsaga kingad jalas , väike valge käekott käes , sülekoerakesega ( see olevat olnud samuti Juri ema oma ) . Ma ei tea , kust võluti välja kõik need riided ja aksessuaarid , aga fotod mõjuvad haruldaselt loomutruult , kõneldes ühtlasi modelli ja fotograafi täielikust koostööst . Ma ei ole kunagi näinud Liz Franzi nii mitmekesisena . Minuga oli ta üdiselt üsna ühesugune , või siis kahe- , kolme , maksimaalselt neljasugune . Mina ei osanud teda lavastada , või kui , siis ainult oma kujutluses . Need pildid , millest mõnest ta lubas mulle koopia teha , aga kunagi ei teinud , ergutasid tublisti mu kujutlust . Kui Liz Franz oli eemal ja kui ta ei helistanud , jõudsin ma mõelda teda kõige erinevamatesse rollidesse , identsustesse . Ta näis mulle selles muutlikkuses lõputu ja ma olin iga kord sügavalt pettunud , isegi solvatud , kui ta ilmus mu ette taas oma lõplikul kujul . Kahe pildiseeria kokkuvõtteks olid aga pulmapildid . Neil nägin ma siis ka Juri Katzi nägu . Aga ma ei usu , et ma teda selle mälestuse järgi nüüd , ligi kolmkümmend aastat hiljem , ära tunneksin . Pulmapilte oli aga kahes variandis . Need olid üles võetud nii , et aparaat oli statiivil , viivitusvõtte peal , ja Juri jõudis ennast kaadrisse sättida . Võib-olla sellepärast polegi ta ühelgi pildil nii " loomulik " kui Liz Franz . Ühtedel piltidel on ta musta ülikonnaga klassikaline peigmees , Liz Franz aga on <arv>ndate stiilis pruut , jäigast sünteetilisest materjalist ( " krimpleenist " ? ) minikleidi ja naljaka lühikese looriga . Teistel fotodel on Liz Franz belle époque'i vuntside ja chapeau méloni'ga peigmees , Juri aga juugendstiilis pruut , seljas valge viinapuuväätidega kaunistatud kleit , peas kübar , mida ehivad suled , linnud , puuviljad . Tegelikkuses ei abiellunud nad küll kunagi . Pole vist vaja lisadagi , et Juri Katz oli homoseksuaal . Aga ma pole kindel , et just see või Ando Teino esialgne keeldumine lahutusest oli nende abiellumatuse põhjus . Sellest kõigest kirjutades tuleb mul tahtmine Riiga sõita , mingi nostalgia . Ma pole selles linnas käinud pärast seda , kui me sõitsime sinna koos Liz Franziga , öörongi kupees , kuus või seitse aastat tagasi ( mul puuduvad märkmed , ma pole kunagi päevikut pidanud ) . Kuna Tallinnas koos väljas käia oli riskantne , siis sõitsimegi lähimasse suurlinna Riiga . Riia on küll piiri taga , aga sinnaminekuks pole viisat vaja . Rong sinna Tartust enam ei käi , küllap mingid bussid käivad . Ainult et täna on juba reede . Nädalavahetusel aga pidime Askoga tema videosid vaatama . Kirjale , mille ma talle eile saatsin , lisasin oma kunagi ajaviiteks tehtud tõlkejupid Prousti " Taasleitud ajast " . Ma ei ole tõlkija ega valda seda ala , aga tookord ma tahtsin ühele eesti sõbrale rääkida Proustist ja kuna teda eesti keeles rohkem pole kui see " Swanni armastus " , siis tegin ise mõned jupid . Seal on rohkesti juttu " inversioonist " , sellest baron de Charlusi ja Robert de Saint-Loup' ühisest " pahest " . Asko oli märganud prantsuskeelset Prousti mu riiulis ja selle vastu huvi tundnud . Las siis nüüd harutab neid minu kohmakavõitu lauseid . Kui tal tõesti selle asja ( selle " inversiooni " ) vastu huvi on , küll ta siis harutab , ma tean . Ja mind huvitab tema reaktsioon . Natuke ma olen mures ka : äkki oli see liiga järsk algus ? Eile õhtul koju tulles nägin teda maja ees . See oli kella kümne ajal , hämardus , õhtu oli jahe , peaaegu külm . Ta istus siin majaesisel väikesel platsil pingi peal koos ühe omavanuse poisiga ja vestles sellega elavalt . Ta pööras pead , ma ütlesin tere , aga ei aeglustanud käiku , ma teadsin , et ta ei taha mingil juhul , et ma ligi astuksin . Aga ma ei tea ka . Tema nägu väljendas pigem kohkumust , tõrjet . Mõnikord , eriti ootamatus situatsioonis väljendab nägu vastupidiseid tundeid tegelikele . Valisin maja välisukse koodi , õnneks eksimata , tundes nende pilku oma seljal . Ülevalt aknast see pink ei paistnud , oli liiga maja seina ääres , ja ma ei tahtnud hakata ka kogu kerega aknast välja koogutama . Aga mul jäi pooleli see nimekuju muutmise selgitamine . Asi olevat olnud nii , et Juri Katz , kellega nad omavahel suhtlesid vene keeles ( Liz Franzi vene keel läks selle ajaga päris heaks ) , keeldus teda kutsumast Lizaks ( lühiversioon ) . See meenutavat talle nende Vitebski ühiskorteri ( ühiskorteri õhustikku on hästi kujutatud juba mainitud filmis " Ida–Lääs " ) naabrit Jelizaveta Sergejevnat . Niisiis andis Juri Katz talle nime : Liz . Ja kirjutas seda ladina alfabeedis just nii ( ema oli õpetanud talle natuke saksa , prantsuse keelt ) , transkribeerides ka Eliisabeti perekonnanime kirillitsast oma perekonnanime sarnaseks : Franz . Ainult Juri ema , kes kunagi nende suhte peale hea pilguga ei vaadanud , kuigi otseselt ei halvustanud ega keelanud ka , kutsus teda kangekaelselt edasi Jelizaveta Antonovnaks , hiljem siiski ka Lizaks . Sellega tuli lihtsalt leppida . Need Juri Katzi tehtud fotod , mida Liz Franz mulle algul kuidagi ei tahtnud näidata , väites isegi , et ta ei tea , kuhu need on saanud , aga mida ta lõpuks siiski meelt muutes näitas , see oli <arv>. või <arv>. aastal , siis , kui ta minu nähes ( või kuuldes , teises toas ) korduvalt nuttis ( oletasin , et ta leinab ennast ära tapnud Ando Teinot , aga ei küsinud ) – need pildid ( images ) mõjusid mulle väga tugevasti . Ja nad jälitavad ( hanter ) mind tänini . Esiteks ma sain aru , et Juri Katz oli väga terane dokumentalist , suure loomuliku andega , milleni mina ei küüni mitte kunagi . Imelise kergusega nägi ta otsekohe seda , mis on pealispanna all , nagu öeldakse , kuid mis tegelikult pole kuskil all , me lihtsalt keeldume seda nägemast . Selle nägemiseks on vaja vabadust , muud midagi . Järelikult , ma pole olnud ega ole vaba . Ma näen Liz Franzi Juri Katzi silmadega , see tähendab , küllalt sügavale , aga mitte ka rohkem . Mu kunagisele raadio ja TV Liz Franzile lisaks tekkis veel üks Liz Franz , aga ükski neist polnud minu oma , minu loodud . Ennem olin mina , ja olen , nende loodud . Need fotod piinasid mind , tegid armukadedaks , aga ma ei teadnud täpselt , kelle pärast ja kelle vastu . Juri Katz oli neil pulmapiltidel väga võluv , säravate mustade silmadega , unistava , aga samas pilkliku , hoolimatu näoga poiss . Neis koos oli mingit ühist uljust . Ma oleksin ise tahtnud olla <arv>. aastal Riias , istuda Juri Katzi kõrval pimikus , kus Liz Franz , nagu ta rääkis , lõputult igavles , mõeldes jäätisest , kohvikus istumisest , oma Tallinna-sõpradest . Mina ei oleks Juri Katzi kõrval hetkegi igavust tundnud . Ma oleksin kohe tunnistanud tema ande üleolekut enda omast , kuid ma oleksin temalt palju juurde õppinud . Lõppude lõpuks on mulle alati öeldud , et mul on " nägemist " ( mitte ainult de la vue , ka de la vision ; muide , miks need mõlemad sõnad on naissoost ? ) ja lõppude lõpuks olen ma Prantsusmaal dokumentalistika vallas siiski mingil määral tegutseda saanud , mis näitab ka juba midagi . Aga kahekesi koos Juri Katziga oleksime me lennanud kaugele . Me oleksime nagu Pierre ja Gilles , mina hele , tema tume , mina pikem , tema lühem . Meist oleks saanud hiilgavaid pulmapilte . Igas variandis , igas positsioonis . Isegi kostüüme poleks vaja olnud , me oleksime need lavastanud puhtalt psühholoogia pealt . Me oleksime koos läinud New Yorki , me oleksime läbi löönud , me oleksime olnud võitmatud . Ja lahutamatud . Võitmatud , sest lahutamatud . Kui ma oleksin nooruses , <arv>-aastaselt , tutvunud Juri Katziga , oleks mu elu kujunenud hoopis teiseks . Ma ei istuks praegu Tartus mingi mõttetu Pariisi väliseestlasena ( sest väliseestlased on kõik mõttetud ) , mind ei vaevaks arusaamatu äng ( sks. Angst ) Liz Franzi kadumise pärast , mida ma ometi kogu aeg olen ihanud ( ihanud , et ta kaoks mu elust ) , ja ma ei kuulaks samme koridoris ega unistaks vastupandamatu ja minu eas juba täiesti piinliku kirega , et need oleksid noore Asko sammud ja et need peatuksid minu ukse taga . Ta ei ole mu eilsete meilide peale vastanud . Ta mõtleb juba , et ta võib minuga mängida , ja tal on õigus . Inimesed tabavad momentaanselt ära , kui nad saavad sinuga mängima hakata . Selle peale on neil haistmine nagu jahikoertel . Neetud lugu , et ma <arv>. aastal olin alles üheksa-aastane ega saanud minna Riiga . Aga ma oleksin veel siiski , <arv>. aastal , tahtnud minna New Yorki ja Juri Katzi üles otsida , mulle tundus , et meil oleks teineteisele palju öelda olnud . Mulle tundus , et tema , Juri , oleks mulle võinud saada selleks , kes Liz Franz tahtis olla , aga kes ta ei saanud olla . Ma ei andnud endale üldse aru , kuigi teadsin väga hästi , et Juri Katz oli sel ajal sama vana kui Liz Franz , seega viiekümne ringis , ja nii vanade meeste vastu ei ole ma veel kunagi mingit tõmmet tundnud . Vähemalt father figure't ma ei otsi , loodetavasti . Isa on mul olemas ja isa on isa . Kõik vanad mehed kuuluvad kategooriasse " isa " ja ma natuke kardan , võõrastan neid . Ma isegi katsusin Liz Franzilt välja pinnida Juri koordinaate ja tegin talle ettepaneku , et me võiksime koos minna New Yorki ja Juri Katzi üles otsida . Tema aga , kes muidu haaras kinni igast mu nõrkushetke-ideest kuhugi koos minna , ütles seekord , et sel pole mõtet ja et New York on üks ajast ja arust , vana ja kole linn , kuuekümnendate aastate linn , aga tema vihkavat kuuekümnendaid . Kui ma kiuslikult veel peale käisin , hakkas ta hoopis nutma , ja kuna ma neid nutuhoogusid kartsin , sest ma ei osanud nendega midagi peale hakata ( lohutada , aga kuidas ? ja millest ? ) , siis ma sellest rohkem ei rääkinud . Aga kujutlus endast Juri Katzi " pruudina " ei olnud veel kõik . Ma samastusin ka Juri Katzi endaga ja olin täis kibedust Liz Franzi vastu , et ta mu ( Juri Katzi ) maha jättis , et ta ei osanud mind hinnata . Ja veel olin ma armukade , sest Juri Katz oli tundnud noort , uljast , pilkavalt ja ülbelt oma paksude ripsmete vahelt piiluvat Liz Franzi , kelle Noorusest välja rebitud pilt oli rippunud minu koolipoisitoa seinal ja keda minu tuttav Liz Franz veel ainult markeeris , ajades mind oma võltsusega raevu . Minu pärast oleks Liz Franz võinud nüüd juba olla soliidne vanem daam , kes oleks lasknud mul kätt suudelda , briljantidega ehitud , pitskätisest välja ulatuvat kätt . " Vanaeit jälle vigurdab , " ütlesin ma endamisi oma võimetus vihas ja õeluses , kui Liz Franz taas kord uljast poisikest , ülbet plikat hakkas etendama . Samas tundsin ma ennast tema tagaselja " vanaeideks " sõimamise pärast väga halvasti . Kas mina olen siis tõesti vanaeide armuke ? Järelikult . Siis , just enne selle nuttude perioodi algust – nuttude , mille põhjuseks ma pidasin Ando Teino surma ja mida ma nüüdki teisiti ei oska seletada – ilmusid veel välja need mungad . See tähendab , mina neid kunagi ei näinud , aga nad kummitasid meid , kuigi rangelt võttes ainult Liz Franzi , terve aasta või isegi kaks , ma enam ei mäleta , millal nad päevakorralt kadusid . Ükskord helistas Liz Franz mulle Roomast Pariisi , ta oli suures ärevuses , isegi hirmul , ma ei olnud teda kunagi sellisena kuulnud . Ta ütles , et ta ei tea , mis teha , ja palus mul kohe Rooma sõita , sest ta pidavat minuga rääkima . Ma olin kindel , et tegemist on järjekordse tema vigurdamisega ( comédie ) ja küsisin ükskõikselt , mis siis lahti on , ta võib ju mulle sellest telefoni teel ka rääkida . Aga ta vandus , et seda ei saa telefoni teel rääkida . Et ma eksin , kui arvan , et neid enam pealt ei kuulata . Kõike kuulatakse pealt , kui vaja on . Nüüd hakkas minulgi hirm : hirm , et Liz Franz on hulluks minemas , et talle on tekkinud mingi jälitusluul ja mina ei oska hullude või luulu all kannatavate inimestega kuidagi käituda . Ma tean , et nendega tuleb nõus olla , neid rahustada , juhtida nende mõtteid vaikselt teistele radadele jne. Aga mina hakkan vaidlema , püüan tõestada , et nad eksivad . Selline inimene arvatakse nende poolt automaatselt vaenlaste , jälitajate leeri . Öeldakse lihtsalt : sa ei tea , sa oled lihtsameelne , ja sulgutakse oma luulu . Ühesõnaga , ma sõitsin Rooma . Seekord isegi lennukiga ( Liz Franz maksis sõidu , nagu alati ) . Kuna see reis oli nii selgelt ainult tema huvides , ei pidanud ma lennukipileteid liiga suureks kingituseks . Muidu kasutasin ma tagasihoidlikult Pariis–Rooma öörongi . Selle lõhn , hääled , itaaliakeelne vadin , noorte üliõpilaste laulmine öösel , harvade peatuste arusaamatud valgustatud perroonid , mida ma poolunes olen oma ülemiselt ( alati ülemiselt ) teise klassi narilt silmitsenud – need on mul kindlalt meeles , minu Pariisi-aastate kindel konstant . Ma kuulen , näen ja tunnen neid täpselt , kui ma praegu silmad kinni panen . Täisvalguse süütamine , kui karabinjeerid või Prantsuse piiripolitsei ( enne Schengeni ühisruumi kehtestamist ) peale tuli . Seda rongi kontrolliti küll harva , aga mõnikord siiski , ja esialgu ma paaniliselt kartsin neid , aga tavaliselt läksid nad minust lihtsalt mööda . Nad jahtisid teistsuguseid nägusid . Ma tahaksin teha sellest öörongist dokfilmi , enne kui ta käigust ära võetakse või rongikoosseisud välja vahetatakse . Juba ta ei väljugi enam Gare de Lyonist , vaid hoopis Bercyst . Roomas on ikka Roma Termini , ametlik saabumisaeg <arv>.<arv>. Väljumine Pariisist kell <arv>.<arv>. Rong nr. <arv>. Roomast tagasi <arv>. Roma Termini kell <arv>.<arv> , Paris Bercy <arv>.<arv>. Huvitaval kombel ei sõidagi ta seda pooltteist tuhandet ( ? ) kilomeetrit väga palju kauem kui omal ajal too Tallinn-Tartu-Riia öörong , paljude peatustega , mis suutis seda teekonda ( u. <arv> km ) venitada oma <arv> tunni peale . Seda rongi polegi enam olemas , nii et sellest enam dokumenti teha ei saaks . Liz Franz kasutas seda oma Riia-aastate ( või pooleteise aasta ) jooksul korduvalt . Kuigi ma ütlesin , et sel ajal ta vaikis , pole see päris täpne . Ta ei teinud minu teada uusi laule ja ei esinenud ka kuigi aktiivselt , aga aeg-ajalt käis ta siiski Tallinnas televisiooni-show' " Horoskoop " võtetel . Seal esitas ta oma juba tuntud laule . Seda saadet vaatasime me kogu perega , mu õed olid suured Liz Franzi fännid ( seda sõna siis veel polnud ) , mina ei julgenud oma fänlust liiga välja näidata , sest ma kahtlustasin , et Liz Franzi laulude meeldimises on midagi naiselikku : et need on naiste laulud . Too ainus kord , kui me koos Liz Franziga Riias käisime , oli meil võetud kahepeale terve neljane kupee . Need rongipiletid ei maksnud Euroopa rahas siis sama hästi kui mitte midagi . Pariis–Rooma pileti hind on samuti natuke tõusnud , aga püsinud siiski kuskil <arv> frangi kandis , viimati oli minu arust <arv>. Euro ajal ma Rooma sõitnud ei ole . Ma ei mäleta ka , palju maksis too lennukipilet , kui ma tookord Rooma lendasin , et teada saada , mis Liz Franzi nii endast välja oli viinud . Ma ööbisin tookord hotellis , sest Umberto oli kodus ja siis me polnud veel temaga kohtunud . Hotell oli väike ja kaunis räpane , kuigi pealtnäha isegi luksuslik , asus ühes väikeses tänavas Colosseumi kandis . Kui ma sinna läheksin , leiaksin ta jälle üles . Liz Franz ilmus hotelli oma diiva-maskeeringus , heleda siidirätiku ja suurte päikeseprillidega , pükskostüümis , kasukaga . Minu meelest oli see maskeering Roomas naeruväärne , sest seal ei tundnud teda ju tõesti keegi , peale Umberto tuttavate , perekonna . Me ei läinud tookord isegi õhtul koos jalutama , istusime ainult hämaras hotellitoas . Oli kevadepoolne talv , aga Pariisiga võrreldes oli Roomas juba suur kevad . Ma oleksin tahtnud pigem mööda linna päikese käes luusida ja sedagi mitte koos Liz Franziga . Aga ma ei tundnud Roomas kedagi teist . Minu võime juhukohtumisi luua ja arendada on olematu , aga selle üle olen ma juba kurtnud . Seal toas polnud muud kui üks voodi , väike lauake ja tool . Aken avanes kitsasse hoovi , nagu ühelistes tubades tihtipeale . Liz Franz teadis , et mulle ei meeldi , kui ta minu peale liiga avalikult ja liiga palju raha kulutab , sellepärast ei julgenud ta paremat tuba võtta . Mina istusin toolil , tema voodi peal . Vahepeal tõusis ta püsti , läks akna juurde , millel olid valged päevakardinad ees , seisis mu tooli taha , mida ma sugugi ei sallinud , pani käe mu kuklale . Talusin seda vaikselt . Ta rääkis , et ükspäev oli talle helistatud , keset siesta-aega , kella kahe paiku , kui Roomas keegi naljalt ei helista , ühest kloostrist ( ta ei öelnud , millisest ) . Ta oli arvanud , et tegemist on valeühendusega , aga nad olid nõudnud just teda . See oli keegi padre Salvatore , kes oli küsinud , kas nad ei saaks mõni päev kohtuda , sest tal olevat kelleltki saadud missioon Liz Franzile midagi teatada , aga seda võivat ta teha ainult otse , mitte telefoni teel . Liz Franzile oli see jutt tundunud kahtlane , ta oli öelnud , et on just Roomast ära sõitmas , aga tuleb tagasi nädala pärast ja kas padre Salvatore ei saaks talle siis tagasi helistada , sest ta ei olevat praegu päris kindel oma järgmise nädala agendas . See vale vihastas mind isegi sellest hoolimata , et oli igati mõistlik . Sest see oli üks järjekordne Liz Franzi trikk , mida ta valdas hiilgavalt . " Diiva agenda on täis , jah , praktiliselt täis kuni ülejärgmise kuuni . " Ma olin korduvalt pealt kuulnud , kuidas ta niimoodi telefoni valetas . Ja tegi seda nii , nagu usuks ise ka . Kui ma selle üle nalja viskasin , siis ütles ta süütult , et aga tal polegi aega . Tal olevat palju tegemist . Mis tegemist , huvitav ? Minu teada istus ta põhiliselt lihtsalt kodus ja ei teinud absoluutselt mitte midagi . Sest süüa tegi ja tube koristas neil Maria , portugali naine . Närvi ajas see vale mind aga sellepärast , et ta kasutas seda ka minuga : alati pidi mitu nädalat , mitu kuud ette teada olema , millal me jälle kokku saame . Minu vaikne sabotaaž seisnes nende ette kindlaks määratud kokkusaamiste viimasel hetkel äramuutmises . Siis ta sai muudetud ajal küll , kuigi pidi " mõned kohtumised ära jätma " . Praegu ma taipan aga , et kasutasin eile täpselt sama nõksu Askoga , kirjutades talle oma meilis , et mul on nädalavahetuseks mitmeid plaane ( andes ühtlasi mõista , et need on veel ümbermängitavad ) , ja küsides , millal me siis neid filme vaatame . Mul oleks hea täpsemalt teada . Tegelikult oli mul vaja ainult kinnitust tema poolt , et vaatame , minu pärast kas või kell viis hommikul , kell üks öösel . Peaasi , et oleks midagi ees . Midagi kindlat . Ta ei ole mulle vastanud . Seal Rooma hotellitoas aga tahtiski Liz Franz minult nüüd nõu küsida . See oli minu meelest esimene kord , kui ta seda tegi . Olin tõtt-öelda meelitatud . Tundsin ennast mehena ja oma lennukipiletid , hotelli , lõunad , õhtusöögid ja taskuraha täiesti välja teeninuna . Mis ta peab tegema ? Kas minna selle padre Salvatorega kohtuma või mitte ? Talle tunduvat see kõik natuke imelik ja meenutavat seda , mida ta Moskvas kuulis KGB meetoditest . Konstantini seltskonnas olevat neist palju räägitud , kõigil oli nendega olnud kokkupuutumist . Tundsin üleolekut : uue aja inimesena olin ma taolistest foobiatest vaba . Ma polnud kunagi KGB-ga kokku puutunud , kuigi olin oma Prantsuse asüüliankeetidesse kirjutanud terve koherentse ja peaaegu põneva loo sellest , kuidas KGB mind jälitas . Ühesõnaga , ma leidsin , et see hirm on osa tema äsjapaljastunud jälitusmaaniast . Seda ma talle ei öelnud . Soovitasin aga kohtumise kokku leppida kuhugi hästi avalikku ja rahvarikkasse kohta ning informeerida sellest ka kedagi teist , kas või mind . Mis siis ikka juhtuda saab ? " Nad " teavad ju niikuinii , kus ta elab , ja ilmselt on keegi tõesti neil palunud talle midagi edasi öelda . Mis selles siis imelikku on ? Liz Franz paistiski rahunevat . Padre Salvatore pidi helistama talle järgmisel päeval . Ta lubas veel järele mõelda ja vannutas mind , et ma enne Roomast ära ei sõidaks , kui see asi on selgunud : " Ma ei ole sinult kunagi midagi sellist palunud , " – mis polnud päris tõsi – " aga nüüd ma tõesti palun . " Kohtumise padre Salvatorega määras ta ülejärgmiseks päevaks kella kaheks Colosseumisse risti kohale . See rist on sinna pandud areenil hukatud märtrite mälestuseks . Ma pean tunnistama , et selles kohtumispaigas oli taas lizfranzilikku geniaalsust elu misanstseenide paikapanemisel . Mina ei oleks nii lihtsa ja samas nii dramaatilise lahenduse peale tulnud . Ta palus mul ennast hotellis oodata . Ta võivat ka helistada ja meie kohtumise kuhugi mujale kokku leppida . Ta tuli siiski ise , umbes kella kolme ajal. Ma arvan , et ma ootasin ja närvitsesin seal nii umbes tunni , mitte rohkem . Kogu mu skepsise peale vaatamata oli tal õnnestunud mind oma maaniasse kaasa tõmmata . Kohale jõudes oli ta veel rohkem endast väljas kui esimene kord . Neid oli olnud koguni kaks , teine oli olnud padre Vincenzo . Ta polevat ärevuses osanud küsida isegi seda , mis kloostrist nad olid , aga nad olevat kandnud pikki valgeid rüüsid , selliseid , mida Roomas ikka näha võivat . Nad olevat olnud hästi kenad ja lahked , õige noored mehed , peaaegu poisid ( mul tekkid kohe suurem huvi ) , visanud nalja ja naernud . Aga see Liz Franzi ei üllatanud , ta teadis , et mungad on sageli lõbusad sellid ja naeravad palju , ta oli mõnega Umberto kaudu kokku puutunud , sest Umberto üks vend oli preester . Umberto ise oli küll agnostik , aga sai oma vennaga hästi läbi . Sõnum , mille need " isad " talle edasi andsid , oli aga olnud enam kui kummaline ja nüüd teadvat ta veel vähem , mis teha . See puudutavat ühte inimest , ühte inimest tema kunagisest elust . " Imelik , " ütles ta . " Sa oled inimese täiesti unustanud , ja siis ilmub ta äkki välja , nagu aega polekski mööda läinud . " Mingi intuitsioon , mis mind vahel siiski külastab , ütles mulle kohe , et see inimene on kuidagi seotud Riiaga , sest oma Riia-elust oli Liz Franz mulle väga vastumeelselt rääkinud , oli alati kõrvale põigelnud . Üht-teist aga olin ma oma käe peal välja uurinud . Ma küsisingi kohe : " Kas see Riia-poiss ? " " Jah ... " vastas ta ilma igasuguse imestuseta , nagu hoopis järele mõeldes , oli see ikka Riias või kohtusid nad kuskil mujal . Lühidalt , too poiss , kelle nime ma tegelikult juba teadsin ja kellest ma juba siin ka pikemalt jutustasin – Juri Katz – , otsivat teda , soovivat kohtuda . Kutsuvat teda New Yorki . Et tal olevat talle midagi tähtsat öelda või koguni edasi anda . Mida , seda " isad " ei teadnud või ei öelnud . Mis ta nüüd teeb ? " Jah , mis sa arvad , mida ma peaksin tegema , kas minema ? " küsis ta minult . " Muidugi mine ! " ütlesin ma spontaanselt , sest mulle tundus see kõik lihtsalt huvitava loona , ma tahtsin , et sellel oleks mingi järg . Lisaks sellele lootsin ma kuidagi hämaralt , pooleldi endale tunnistades , pooleldi mitte , et tegelikult on kogu selles loos ikkagi midagi ohtlikku . Et Liz Franz ei tule New Yorgist tagasi . Et ma kaotan ta . Ma oleksin väga tahtnud Liz Franzi leinata , see oleks olnud midagi täiesti uut minu elus . Sel hetkelgi haaras mind mingi suur ja melanhoolne tunne : elu ilma Liz Franzita , milline see oleks ? Veel üksildasem , veel tühjem ... Samas ma lootsin , et ta võtab minugi New Yorki kaasa , jätab Umberto maha , ja et me hakkame seal elama mingit hoopis teistsugust , hoopis huvitavamat elu , kui on see Pariisi–Rooma–Tallinna kolmnurgas toimuv rutiinne süstikdiplomaatia , võib-olla kolmekesi koos tolle " Riia-poisiga " , Juri Katziga . Sellesse uude New Yorgi ellu– korraga tõeliselt meie ja tõeliselt , esmakordselt päris minu ellu – oleksid kuulunud veel taolised romanesksed ( romanesque ) elemendid nagu saladuslikult välja ilmuvad mungad , kindlasti ka staarid , kunstnikud , tõelised diivad , New Yorgi diivad , ja minugi karjäär oleks seal võtnud hoopis teise ilme . Jah , mulle tundub , et umbes kõike seda sisaldas see minu " Muidugi mine ! " , kuigi ilmselt on osa fantaasiast hoopis hilisem ja ma liidan siin mitme eri aja kujutlused üheks kompleksiks . Liz Franz hakkas aga selle " Muidugi mine ! " peale nutma . Kui ma ärritunult küsisin , et mis siis nüüd on , vastas ta , et see on lihtsalt ülepinge ja hoopis üks teine asi , üks teine inimene tema kunagisest elust , kelle kohta ta oli eelmisel päeval kuulnud , et ta ... Tõsi , minagi olin sellest kuulnud , helistades ajaviiteks Rooma hotellist ( rahulik , et Liz Franz maksab rõõmuga sellegi arve ) ühele oma tuttavale , keda ma tegelikult ei salli , Holgerile , homoseksuaalist kultuuriajakirjanikule , kes on alati igasuguse kultuuriklatšiga kursis ja kes oli mulle kohe alguses rääkinud Ando Teino enesetapust . Siis ma olin küll mõelnud Liz Franzile , aga vahepeal oli see mul täiesti meelest ära läinud , sest Ando Teino ei huvitanud mind kuigivõrd ja tol perioodil ei huvitanud mind kuigivõrd ka Liz Franzi minevik . Ta võttis mu olevikustki nii suure tüki , et ma ei tahtnud seda ala veel kuhugi minevikku laiendada , nagu kartes , et mineviku varjud võiksid pikeneda tulevikule ... Ma ei tea , mis jama ma nüüd ajan . Asi on lihtsalt selles , et teise inimese vastu suudan ma huvi tunda ainult väga piiratud ulatuses ja niivõrd , kui see on tegelikult minu enese huvides . Ma ei tea , on see kõigiga nii ? Ilm on läinud erakordselt külmaks . Puhub tugev loodetuul , Tallinna Hüdrometeoroloogiajaama andmetel <arv>–<arv> , rannikul puhanguti kuni <arv> meetrit sekundis . Õhutemperatuuri päevane maksimum tõuseb Lõuna-Eestis täna ainult <arv> kraadini ning põhjarannikul jääb isegi alla kümne . Ööseks ennustab ilmajaam aga paljudes kohtades öökülma , maapinnal kohati kuni –<arv> kraadi . Bussijaama juures valgusfoori rohelist tuld oodates ( tulede periood on Tartus iseäranis pikk ja inimesed ootavad üldiselt väga kuulekalt , isegi kui tee on tühi ) vaatasin teatud kadedusega enda kõrval seisvat väikest hulguse moodi vanameest ( aga ta võis olla ka lihtsalt vaene , ennast lohakile lasknud vanamees kuskilt lagunenud puumajast , Supilinnast või mõnest muust sarnasest kvartalist ) , kes kandis teiste riiete peal vana lambanahkset kasukat . Sest tuul oli tõesti lõikav . Olin otsustanud veekeskusesse ujuma minna , sest midagi muud ei osanud peale hakata . Teel sinna , külma tuule käes , mõtlesin murelikult oma rahalisest seisust ja sellest , et ma pole isegi metsavendade filmiga eriti tegelenud . Nad võivad mu teenetest nii üldse loobuda . Vaesus tundus korraga täiesti reaalne perspektiiv . Ma ei tahaks kuidagi sõltuda Prantsuse sotsiaalabist . Ma tean , et sellega saab peaaegu ära elada ja et paljud elavadki , aga mul on tunne , et minul pole õigust . Ma pole ikkagi päris prantslane . Eestisse kolida ma ka ei taha , sedagi tundsin üsna teravalt . See Tartu hakkab mind juba ära tüütama . Ma magan halvasti ja ei suuda enam keskenduda millelegi muule kui neile märkmetele , millel pole mingit praktilist eesmärki . Ja Askost mõtlemisele . Aga kas see viimane on keskendumine või , vastupidi , keskendumise puudumine ? Sest Askost mõeldes on mu mõtted ja tunded täiesti kontrollimatud . Ma võin mõelda sellest , kui igav ta tegelikult on . Ma võin ta pooleks päevaks täiesti unustada ja kui mulle tuleb meelde , et olen talle mõelnud , siis hakkab piinlik , et ma olen end lasknud kaasa kiskuda sellisel viljatul fantaasial . Samas võin ma lamada diivanil , süda tagumas , ja ainult oodata , et ta tuleks , helistaks , saadaks SMS-i , meiliks . Midagi ei juhtu . Nagu alati . Alguses nagu juhtub midagi ja siis kaob kõik kuidagi liiva , jättes vaid sihitu sisemise erutuse . See väsitab ja masendab mind . Midagi nii tobedat ma Tartust küll ei osanud oodata . Ma ei kahtlustanud , et see linn on võimeline kiskuma mind tagasi taolisse infantiilsusesse , regressiooni . Et ma armun ära . Liz Franzil oli võib-olla õigus , sümboolselt , psühholoogiliselt õigus , kui ta mind naerdes hoiatas , et Tartus elab Kurat . Minevik , tagasilangus . Ei , ma tulin siit otsima rahu , keskendumist , järelemõtlemist , pelgupaika . Ja see on vale . Ma valetan endale . Piki lagedat Turu tänavat puhus eriti vinge tuul , keerutas tolmu üles , inimesed tõmbasid kapuutsid pähe , nagu oleks talv . Ma valetan endale . Ma ei ole kuskilt kunagi otsinud mitte midagi muud kui seda . Kõikidest linnadest , kuhu olen läinud . Kõikidest linnadest , kuhu ma olen unistanud minna . Kõikidest küladest , mida ma olen näinud bussi- või rongiaknast ja kuhu ma juba mõttes olen jõudnud ta elama paigutada . Kõikidest bussidest , kõikidest rongidest , eriti nendest , mis sõidavad läbi öö . Kõikidest autodest , mida ma olen peatanud , kõikidest lennukitest , millega ma olen lennanud , kõikidest laevadest , mille reelingu najale ma olen nõjatunud , teeseldes enda ees , et naudin merevaadet . Kõikidest metroovagunitest , kus kõiguvad suurlinnainimeste vaenulikud näod . Kõikidest rahvahulkadest , mis on mulle vastu või minust mööda voolanud kõikidel tänavatel kõikidel õhtutel . Kõikidest kohvikutest , kus ma olen istunud . Kõikidest raamatukogudest , kus ma olen igavlenud . Kõikidest kinodest , kus ühine illusioon võõrad inimesed natukeseks ajaks ühte liidab . Kõikidest korteritest , kus ma olen tegelikult olnud üksi . Kõikidest hotellidest , kõikidest tühjadest paikadest , kallastelt , metsadest , maanteedelt , mägedest . Kõikidest raamatutest , kõikidest filmidest , kõikidest unenägudest . Igalt poolt ja kogu aeg olen ma otsinud ainult seda . Ainult teda . Ilma et ma oskaksin öelda , mis on see see . Või kirjeldada , milline oleks see tema . Mul on raske nõustuda väitega , et see on seksuaalkogemus . Sest reaalne seksuaalkogemus on alati natuke pettumustvalmistav . Räägitakse küll ka suurtest seksuaalkogemustest , grate sex'ist , ja võib-olla on see kuskil kellegi jaoks olemas , aga ma siiski ei usu , et see on see . Seks on midagi sinnapoole küll , sellega kuidagi seotud , hea , aga tihti tüütu ka . See , mida ma olen otsinud , on ikkagi vist , ma olen sunnitud seda tunnistama , parema sõna puudumisel , armastus . Kust see luul minu pähe on saanud , ei tea . Ei tea ka , kas kõik inimesed otsivad armastust . Veel vähem , kas keegi seda kunagi on leidnud . Ma ei tea , kas sama sõna taga on eri inimeste jaoks sama või vähemalt sarnane asi . Ma ei tea , kas kõik ootavad , nagu pikamaarongilt võõra linna perroonile astunud reisijad , et keegi neid ära tunneks . Et keegi tuleks neile vastu ja tunneks nad ära ja viiks endaga kaasa . Ma tean , ja olen seda teadnud sestsaadik , kui tõlkisin endale vene keelest ära need Liz Franzi " Ootesaali " sõnad , see oli millalgi keskkooli aegu – et kedagi ei tule . Mõnele tullakse vastu ja tänu sellele erakordselt arenenud võimele , mis inimesel on oma liigikaaslaste näojoonte nüansside eristamisel , tuntakse nad ära . Enamikule ei tulda ja paljud ei ootagi , et tullakse . Nad teavad ise , kuhu minna . Tõmbasin ka tuulepluusi kapuutsi pähe , see sulges mind linnast rohkem välja ja oli isegi meeldiv . Ma tahtsingi olla võimalikult eraldi . Käigu nad kõik kuradile ja lasku mul üksi kuradile käia ( F. Pessoa ) . Ma otsustasin , et viskan selle Asko peast välja enne , kui hilja on . Olin korraga väga väsinud , vedasin vaevalt jalgu järel . Kuidas ma veel ujuda jaksan ? Magada , ainult magada . Aga kui und ei tule ? Veekeskuses selgus õnneks , et ujula on kinni , seal on võistlused . Mõtlesin , kas lähen tagasi , aga võtsin siiski pileti , ja veel selle kallima , kõikide saunadega . Istun seal soojas , lõdvestun . <arv>-kroonise pileti sisse käib eraldi , " ruumikam " , nagu kassas öeldi , riietusruum ja auru- , aroomi- ning soome sauna kasutamine , veepark ( see , kus torudest alla lastakse ) ja normaalselt ka ujula . Torudesse ma loomulikult ei läinud , aga saunad olid tõesti head . Inimesi peaaegu polnud . Mõned noorukid käisid edasi-tagasi , aga nad ei huvitanud mind , eriti . Lokaalselt ja ajuti võib öelda , et elu Liivimaal on viimase kümne aastaga tundmatuseni muutunud . Ma mäletan väga hästi Tartu saunu , kus ma ülikooli ajal käisin , sest korterites , kus ma elasin , polnud kunagi sooja vett , ja see oli täiesti normaalne . Saunapilet maksis üliõpilasele viisteist kopikat . Põrandal ujus sogane vesi , sest kanalisatsioon oli umbes , küllap kaselehtedest , mida seal veel ringi ujus , nagu oleks alaliselt sügis . Kokkuköidetud kaseokstega , nn. vihtadega , mis on kuivatatud , aga kuumas veel pehmeks leotatakse , on kombeks ennast või oma kaaslast saunas peksta . See on korraga nii massaaž kui ka teatud lõhnateraapia , sest kaselehed lõhnavad hästi . Aga tolles nõukogude ühissaunas seda lõhna eriti tunda ei saanud , sest seal haises . Mida lõpu poole , seda rohkem Nõukogude Liidus kõik haises ja ummistus . Kui ma lapsepõlves isaga meie kodu lähedal ühissaunas käisin , oli seal veel üsna viisakas ja puhas . All oli puhvet , kus müüdi limonaadi . Limonaadipudel pandi kapi peale seisma , et saunast välja tulles see lahti teha . Seda hetke ma peamiselt ootasin , selle pärast tasus sauna tulla . Muidu harilikult limonaadi ei ostetud . Esialgu aga käisin ma saunas hoopis koos emaga , naistesaunas . Kuni ükskord keegi naine ütles , et see on juba liiga suur poiss . Ma ei saanud aru , milleks suur , aga mul oli väga piinlik . Meestesaun ei meeldinud mulle alguses sugugi , see oli nagu karistus , see sinna saatmine : kõik need suured võõrad inetud mehed . Naistesaun oli olnud kuidagi turvalisem . Aga ajapikku ma harjusin . Saunas pole minu jaoks olnud õieti kunagi midagi erootilist . See lihtsalt ei kuulu sinna ja kõik . Pariisis on saunad peamiselt erootiliste kohtumiste paigad , kõik need hammamid , massaažid , sauna'd . Prantsusmaal ei kujutata vist ettegi säärast , ja sealjuures täiesti süütut promiskuiteeti , mis oli või on veelgi ühissaun siin , Liivimaal . Kümned üksteisele võõrad alasti mehed ühes ruumis . Ma olen proovinud ka neid hammame ja sauna'sid , aga asjaolu , et tegemist on saunaga , on mind tugevasti inhibeerinud . Mis siis , et seal on kõik ( pool ) erutunud . Või seda enam . See tundus mulle kuidagi rõvedana , tabust üleastumisena . Üks prantslane , kes minuga hammamis püüdis liini ajada , ütleski nii : kuidas sa võid olla nii blokeeritud ? Ma ei saanud ju talle hakata seal rääkima oma minevikust , ühissaunast , oma blokeerituse juurtest , Eesti ajaloost . Kes viitsiks seda kõike kuulata , eriti veel hammamis , kus ollakse hoopis millegi muu tarbimise peal väljas : igatahes mitte võõraste mälestuste . Seal Tartu veekeskuse saunas ei ürita sinuga keegi õnneks ( ja ikkagi kahjuks ka , alati on sellest kahju ka ) mingit liini arendada . Aga see-eest võid sa rahulikult anduda oma fantaasiatele . Tunda ennast eukalüptiaure ( võiks ka midagi peenemat olla , nagu viiruk , roosipuu ) sisse hingates nagu Rooma patriits . Viiekümne frangi eest . Ma ei tea , kuidas Rooma patriitsid ennast tegelikult tundsid , aga mul on mu fantaasia . Ja mul on veel nii palju raha küll , et mitte muretseda viiekümne frangi mõttetu raiskamise pärast . Pariisis ei saa selle eest peksa ka . Lebasin , silmad kinni , seal lõhnavas aurus , ja korraga teadsin , et see ongi ülim õnn , et rohkem polegi . Füüsiline rahulolu , segamatus , murede puudumine . Mingi õrn nostalgia . Retsiteerisin endale seda Baudelaire'i noorpõlveluuletust , mida ma armastan kõige enam . La vie antérieure . Jah , eelmine elu . Eelmine , millest on jäänud ähmane mälestus . Järgmine , mille järel on pehme nostalgia , aga mitte see , mis kestab . Ma elasin kaua aega kõrgete võlvkaarte varjus , Millel sätendas merepäikeste musttuhat tuld ... Ja eriti see lõpp , soneti kokkuvõte . Tõlkisin selle luuletuse kord enda jaoks eesti keelde , et mul oleks teda parem endale lugeda . Prantsuse keeles ei saa ma luuletustest päriselt aru . Seal see oli : ma elasin tasaseis naudinguis Keset taeva asuuri , laineid , sätendust , sära , Ja nende lõhnavate alasti orjade keskel , Kes mu laubale viipasid palmiokstega jahutust Ja kelle ainuke hool oli muuta veel sügavamaks Seda saladust valulikku , mis närvutas mind . Tagasi koju minnes pidin kapuutsi lausa ümber näo koomale nöörima , sest kartsin jäises tuules külmetuda , pea oli alles märg . Lisasin sammu . Ma ei jätnud siiski lillenaiste käest ostmata neid punaseid pungas pojenge ( pivoine ) ja maikellukesi , mida olin enne ühel letil näinud . Mõlemad lilled kasvasid meil aias ja mul on üks pilt , kus ma seisan emaga pojengipõõsa ees , umbes kolmeaastane , hoian emal käest kinni ja olen küllaltki rahuloleva , õnneliku ning energilise näoga . Ema on noor ja õitsev , vaatab mind armastusega . Ma ise sellist lapsepõlve ja sellist ema ei mäleta . Aga pojenge ja piibelehti mäletan küll : nende õitsemise aeg , mis oli ühtlasi ihade ja unistuste kõrgpunkt , oli alati eriti piinav , see üksindus siis , see lõputu häbiväärne masturbeerimine . Sellestki on jäänud mingi õrn nostalgia . Täitsa mõttetu . Maja trepikotta jõudes tõmbasin siiski kapuutsi peast , sest kartsin , et Asko võib mulle vastu tulla . Mulle tundus , et ma kuulengi ülevalt trepilt tema häält , ja see ehmatas mind , lõikas otse südamesse . Jõudsin ennast just veenda , et see polnud tema , kellega ta ikka seal trepil räägib , kui nägin trepikäänaku tagant just tema nägu . Ta vaatas mulle tõsiselt ja samuti natuke kohkunult otsa . Neid oli seal terve kamp , temavanuseid poisse ja tüdrukuid , nad tegid suitsu või ma ei tea mida . Ma ei tea , kas Mailis ka seal oli , ma ei vaadanud paremale ega vasakule . Vaatasin ainult korraks Askole otsa , ütlesin kiiresti ja asjalikult tere . Ta nagu peatas mind , jäin aste kõrgemal seisma . Ta ütles , et kirjutas mulle . Ma vastasin ükskõikselt , et eks ma siis loe . Ma ei tahtnud sel hetkel muud kui sealt võimalikult ruttu mööda saada . Toas tegin kohe arvuti lahti . Ta kirjutas , et tal on kole kiire olnud , aga kas me ei võiks vaadata filme õhtul pärast kella seitset , kui ta on trennis ära käinud . Vastasin kohe , et sobib küll . Ma isegi ei viitsinud hakata midagi sinna juurde seletama , mis oleks toetanud mu valet nädalavahetuse plaanidest . Natukese aja pärast ta veel helistas üle ja paistis isegi kuidagi pabinas olevat . Ma arvan , et mu möödakiirustamise ( tahtmatu ) trikk oli hästi mõjunud . Tema hääl mõjus mulle väga erootiliselt . Ja nüüd ma ootan seda õhtut . Aga mida ma sellelt ootan , ei tea ma õieti isegi . Kuigi , tean küll . Valetamine on mulle kuidagi harjumuseks saanud . Ma ei tea , mis ajast . Nüüd on kell üheksa läbi , pole kippu ega kõppu . Kaalun , kas mitte öelda , kui ta helistab või tuleb , et mul tekkisid vahepeal teised plaanid , vaatame teine päev . See oleks väga kaval ja kasulik . Pealegi , ma olen tõesti väsinud . Enne sadas vihma , mulle tundus , et selle sekka tuli ka lumelörtsi . Vihma järel oli silmapiiril lai jupp vikerkaart . Nüüd on seal siniseid , roosade harjadega pilvi . Tuul vaibub , öö võib tulla tõesti külm . Homme on nelipüha pühapäev ja see ei tähenda muidugi midagi . Lihtsalt üks päev , järjekordne päev . Kui oled elus , näed seda , tunned , kannatad , muretsed . Kui oled surnud , pole midagi . Diivanil pikutades ja väljast kostvaid linna hääli kuulates mõtlesin siiski , et elus olla on hea . Muud varianti ma tegelikult ei tunne ka . <arv> . aastal pani Liz Franz mulle korduvalt kaarte . Need olid taroki ( taro , või taroti ? ) kaardid . Mina polnud neid enne näinud , sest enne Liz Franzi suhtusin ma igasugu esoteerikasse ja müstikasse ükskõikselt . Ja mu vastupanu nende irratsionaalsete manipulatsioonide ees kestis veel ka Liz Franzi ajal , kes mulle neid muide kunagi peale ei surunud ja kes nende üle ka ise naeris , kuigi ma ei tea , kas päriselt . Aga <arv>. aastal ma ei teadnud enam üldse , mis teha . Pärast lühikest episoodi Amidiga olin ma elanud täiesti üksi , isegi ilma püüdluse , lootuseta seda olukorda muuta ( huvitav väide : ma elasin ju praktiliselt koos Liz Franziga , kuigi distantsilt ) , mul ei olnud jõudu ega ideid oma filmiprojektide läbisurumiseks . Õieti polnud mul projekte ka . Liz Franz maksis mu korteri üüri ja saatis regulaarselt raha . Ta oli peensuseni välja arendanud oskuse raha anda , nii et selle vastuvõtmine oli peaaegu talle osutatud teene . Ta ei lausunud kunagi sõna " raha " , vaid kasutas ainult eufemisme , nagu " puru " , " põhk " , " kõrred " jne. Osalt oli see konspiratsioon ( pealtkuulamiste , kirjade avamise puhuks ) , osalt muidugi psühholoogiline võte . Ühesõnaga , ma olin vajunud tegevusetusse ja ootasin mingit imet , mis mu sealt välja päästaks . Magasin päeval palju , öösel ei saanud und . Hulkusin linnas , väites endale , et mõtlen filmiideedele . Iga päev tuligi pähe vähemalt kolm või neli hiilgavat ideed . Kahjuks olid need kõik juba kellegi poolt realiseeritud filmid – hiljemalt järgmisel päeval olin sunnitud seda endale tunnistama . Hellitasin lootust , et aastatuhande vahetusel midagi juhtub , mingi katastroof , üldine tehnoloogiakrahh , millest räägiti , rahvusvaheline konflikt , III maailmasõda – nii et mul ei tulegi enam oma karjääri pärast muretseda . Ajuti käisin siiski baarides ja diskodel . Aga isegi iha polnud eriti . Väljusin sealt alati vastikustundega juba enne keskööd , see tähendab , enne kui asi üldse algas . Pariisi gay scene tundus mulle mingi poolsõjaväelise struktuurina , kus mul puudus auaste ja oma " rood " ( bataillon ) . Ometi olid alguses , <arv>. aastal , praktiliselt kõik näod ja kehad tundunud seal ihaldusväärsed . Eksootika on võimas erootiline faktor . Näiteks Linda rääkis ikka , et Eestis on kõik poisid nii ilusate kehadega , mitte nagu Rootsis . Mina aga olin just Stockholmis haaratud nendest skandinaavia tüüpidest , kes Linda arvates olid võltsid , nõrgad ja tühised , peaaegu nagu mingid tüdrukud , kes on ennast uhketesse mehekehadesse riietanud . <arv>. aasta lõpus ja <arv>. aasta alguses , kui ma Cōtes du Rhōne'i viinamarjade korjamisega ( ma ei joo enam kunagi Cōtes du Rhōne'i veine ) teenitud väheseid franke vaimustunult Marais' baarilettidele kandsin , tundus see mulle võlumaailmana , mis on täis muinasjutuprintse . Kõigil olid nii ilusad mustad turritava tukaga " madruse " -soengud , nii hästi vormitud torsod nii peente valgete T-shirt'ide all ( mis on nii liibuvad , et nendega ollakse rohkem alasti kui alasti olles ) , nii suurepäraselt ja strateegiliselt täidetud mustad või helesinised teksad . Ma lihtsalt ei teadnud , keda eelistada . Mind ei eelistanud keegi . Loomulikult , sest isegi kui ma oleksin kõik oma säästud kulutanud riietusele ja soengule , ei oleks ma omandanud kaubanduslikku väljanägemist . Vaja olnuks veel vähemalt poolt aastat regulaarset jõusaali , solaariumi . Ja isegi see , nagu elu on näidanud , pole veel piisav . Mul pole füüsilisi eeldusi vastata standardile . Näiteks säärast socker team'i tagumikku , nagu neil siin on igal teisel sünnist saadik , ei omandaks ma ka jalgpalli mängides . Halb tõug . Ühesõnaga , oma odavates ma ei tea mis marki teksades ja odavas T-särgis , mõlemad ostetud C &amp; A kaubamajast , nägin ma välja nagu see , kes ma olin : tulnukas raudeesriide tagant , potentsiaalne taskuvaras . Ma ei teadnud ju , et ükski endast vähegi arvav pédé ei osta kunagi midagi C &amp; A kaubamajast , või kui , siis on see juba järgmine aste , mingi ülim peenus , ülirafineeritud look , mis markeerib juba praktiliselt pühadust , selle maailma hüvedest loobumist , valgustust , gay-kommunismi . Ma ei teadnud , et on T-shirt ja on T-shirt , ja nende vahe on sama suur kui kuul ja päikesel . Aga ma olin kõigisse neisse disko- ja baaripäikestesse armunud , vähemalt sekundi murdosa . Ma ei kujutanud vaid ette , kuidas nad üksteise vahel valivad . Neid täpselt ühesuguseid paare vaadates uskusin , et nad on koos elanud juba aastaid . Millegipärast ma ei märganud , et teised paarid on täpselt samasugused . Ma ei teadnud , et see sõjaväeline ühetaolisus ( unifomité ) ei pea mitte ainult debiteerima maksimaalset iha potentsiaalses vaatajas , vaid peab ka tagama ihaobjektide perfektse väljavahetatavuse ( interchangeabilité ) üksteise vastu , mis omakorda garanteerib selle armee funktsionaalse kooskõla ( cohésion ) ning annab talle teatud lõpmatuse , igavikulise mõõtme , midagi sellist , mida pidid võib-olla väljendama need tuhanded savist sõdurikujud , mis kaevati välja kuskilt Hiinast ja mis pärinesid ma ei mäleta millisest impeeriumist . Gay scene on lõppude lõpuks ühe kõige kallima gay-fantasmi – sõjaväe – hiilgav lavastus . Ja kehastab ühtlasi võimsalt sedasama mehelikku individuaalsuse-hirmu , teistsugune-olemise hirmu , millest ma juba rääkisin . Kuigi homod on paratamatult " teistsugused " enamuse suhtes , on nad loonud endale mikrokosmose , kus nemadki on kõik ühtemoodi , isegi rohkem ühtemoodi kui " normaalsed " mehed omavahel . Homod tahavad ju kõike teha paremini . Aga <arv>. aastal ei erutanud see lavastus enam mu fantaasiat . Oleks tahtnud midagi individuaalset . Oleks tahtnud , et Amid ei oleks ära läinud ( milles süüdistasin ja süüdistan veelgi Liz Franzi , aga sellest edaspidi ) , oleks tahtnud , et kogu selles linnas ja väljaspool igasugust scéne'i , päriselt ja mitte teatraalselt , oleks keegi , keda tunnen ainult mina ja kes tunneb ainult mind ja kes lausub mulle need maagilised sõnad , mis noor <arv>-aastane Georges ütles <arv>-aastasele Thérése Desqueyroux'le Franēois Mauriaci romaanis " Öö lõpp " : " Ma ei saa ilma teieta elada . " Just , ilma " teieta " , seda " teiet " nõudis mu fantaasia , mis oli muidugi veelgi teatraalsem kui teater ja pealegi täiesti anakronistlik . Franēois Mauriaci , Nobeli preemia laureaati ( <arv> ) peetakse praegu Prantsusmaal täiesti démodé'ks ja praktiliselt loetamatuks ( illisible ) . Amid , ometi prantsuse kirjanduse tudeng , ei olnud lugenud ühtegi tema romaani ega suutnud neid lugeda ka . Tema meelest olid need igavad . Mina aga olen oma fantaasiates samastunud põhiliselt kolme õnnetu femme fatale'iga : Liz Franz ( murdeeas ) , Thérése Desqueyroux ( <arv>ndates eluaastates ) ja Maria Callas ( Liz Franzi ajal ) . Tegelikult on need kolm kujutlust segunenud ja põimunud ega ole dateeritavad . Ühe neist skeemidest olen ma käiku lasknud ilmselt ka Asko puhul , aga mulle näib , et see siiski enam ( õnneks ! ) päris hästi ei tööta , kuigi ma rakendasin selle teenistusse ebateadlikult kogu oma sisemise tragismi ja masohhismi kahurväe . Eile , nelipüha pühapäeval , kohvikus , kuhu ma Asko kutsusin prantsuse traditsioonilist pühapäevakooki sööma ( Wilde'i rabarberikook oli paraku küpsetatud laupäeval ja natuke kuivanud , polnud just päris see ) , oli mul raske aru saada , mida ma temas õieti olin näinud . Ta tüütas mind oma jutuga vabamüürlusest , juutide ülemaailmsest vandenõust ja Umberto Eco " Roosi nimest " , mis moodustasid tema peas mingi ühtse kompleksi , mida ma olen eesti noormeeste juures ühes või teises variandis juba kohanud . Ma tean , et nende metsikute arusaamade teatav harimine on võimalik , seda enam , et Asko on ikkagi keskmisest palju terasem , kuid ma pole kindel , et ma olen valmis selleks jõupingutuseks . Ja et ma viitsin enda ees pidevalt välja vabandada kõiki ta idiotisme . Ja siis veel , veendes teda lakkamatult , et ta pole kuskilt otsast gay , juhtida ta ometi oma salajaste ihade väljaelamisele , " voodisse " , millele ikkagi järgneb kriis , süüdistused , minu eest põgenemine jne. See kõik on tüütu , tüütu ! Uurides tema nägu , avastasin sealt vistrikke , tema silmad tundusid igavad ja hallid . Võib ka muidugi olla , et see oli Asko huvi minu vastu , mis kas ajutiselt või pöördumatult oli kahanenud . Võib olla , et ma olen ülitundlik huvidetektor , mis reageerib vähimagi ihakiire peale , mis minu poole suunatakse . Ja et ma olen lisaks veel ülivõimas huvivõimendi , mis kinnipüütud signaali automaatselt mitmekordistab ja seda algallikale tagasi peegeldab kui oma huvi ja iha , algallikat nii võimsa kiirgusega tihti ära kohutades . Selle detektor-võimendi töölehakkamiseks on aga vaja teatud tingimusi . Algsignaali väljasaatja ei saa olla ükskõik kes . Tema ribakood peab sisaldama teatud arve , tema iha lainepikkus peab vastama minu diapasoonile . Ja Asko kood oli sobinud . Nii või teisiti , kogu see perspektiiv , mida Asko mulle äsja oli kehastanud , näis mulle korraga nii tüütu , et mul oli hea meel , kui ta pidi varsti ära minema . Õhtul ta saatis mulle meili , kutsudes enda juurde telekast mingit itaalia filmi vaatama ( ta teab , et mul telekat pole ) , aga ma olin liiga väsinud ega läinud . Vastasin talle asjalikus toonis , et mul on muud tegemist . Tegelikult läksin magama . Õnneks , siiski , mõtlesin : vähemalt ühtegi armastuskirja ei olnud ma jõudnud talle veel kirjutada . Midagi inimene elus ikka õpib ka . Hommikul ärgates , alles voodis olles , ei saanud ma ometi takistada kujutluse vormumist , kus Asko ütleb mulle lõpuks need sõnad . " Ma ei saa ilma teieta elada . " ( Oma meilis oli ta mind jälle kogemata teietanud . ) Ja lisab , poolkuuldavalt : " Ma armastan sind . " Idiotism on visa . Aga ma pidin rääkima tarost , kuigi ma ei tea enam , miks just see taro mulle meelde tuli , ja kaartide panemine . Võib-olla ma oleksin siiski tahtnud , et Liz Franz paneks mulle jälle tarot . Üleeile õhtul , kui ma ootasin Asko kõnet ja vaatasin välja , kus üle mitme õhtu valitses tõeline pimedus . Astronoomilised valged ööd on küll saabunud , kuid taevast katsid tumedad pilved . Mulle näis hetkeks , et Plasku katusel põleb tulikirjas " Asko Lens " . Ometi on sinna kirjutatud Hansapank . Seda musta taeva taustal põlevat punast kirja vaadates tundsin äkki , ja ma usun , et üle aastate , tugevat igatsust Liz Franzi järele . Et ta helistaks . Et ta paneks mulle Roomas kaarte ja teataks telefoni teel tulemuse . Ma küll ei usuks seda ( seda enam , et minu nägemata on tal lihtne esitada mis tahes tulemus ) , kuid ometi rahuneksin . Tuleb öelda , et mõned tema ennustused on täitunud , kuigi ma ei või siin tuua mingit usaldusväärset statistikat . Võimalik , et täitumata ennustused olen ma lihtsalt unustanud . Ma tean ka , et taro tõlgendamine võib olla nii psühholoogilise manipulatsiooni kui ka psühhoteraapia tööriist . Liz Franz olevat taroga , peenemate horoskoopidega ja kõige muu sellisega tutvunud juba Moskvas . Okultism oli ringkondades , kus ta seal liikus , olnud kõrgmood , siis , <arv>ndate lõpus ja <arv>ndatel . Moskva-periood on Liz Franzi elust üks pikemaid ( u. <arv>–<arv> ) ja ühtlasi tean ma sellest kõige vähem . Ma ei kujuta ette , kuidas tal õnnestus nii hästi jälgi segada , et eesti kuulujutu- ( ragot ) kultuuris neist aastatest nii vähe andmeid on . Haagiga läbi Riia õnnestus tal ilmselt jälitajad kannult pühkida . Ja ta on ka järjekindlalt vältinud kontakte mis tahes kodumaiste kultuuriinimestega , pidades neid põlglikult vaid kadedateks ja ahneteks klatšilevitajateks . Tema oskus oma ümbrus " puhas " hoida äratas minus alati imetlust . Samas näen ma nüüd isegi , et Eestist lahkudes muutud sa kohalikus folklooris üsna ruttu marginaalseks ( sest uut infot tuleb peale liiga vähe ja sa ei suhtle siseringiga ) ja seejärel praktiliselt kaod ringlusest , muutud staatiliseks legendiks , mis kogub vaid tolmu . Pealegi ei andestatud Liz Franzile tema Moskva-karjääri ja karistuseks hakati teda maha vaikima , isegi unustama . Moskva-perioodi väheseid dokumente , mida ma tean , on seega heliplaat , mis <arv>. aastal kuidagi Moskva olümpiamängude kultuuriprogrammi raames ( Liz Franz oli ikkagi " läänelik " laulja ) välja anti : / Liz Franz . RAILWAY See on juba LP , mahutades kokku kümme laulu ja mõne instrumentaalse vahepala . Enamik laule on vene keeles , aga on ka kaks eestikeelset ja üks saksakeelne laul , tegelikult saksa versioon " Ootesaalist " . Ümbris on kujundatud vastavalt selle aja moele teatud hüperrealistlikus laadis , kuid siiski " venelike " liialdustega . Sellel on kolm ülestikku , üksteisest läbi paistvat fotot . Üldplaan kujutab jaamast välja sõitvat reisirongi , sellest läbi paistev suurplaan on Liz Franzi portree jaamaülemana ja kolmas foto on üks detail , nimelt roosa roos , mis sulab kokku " jaamaülema " käes oleva märguandekettaga , nii et ei saagi aru , on see ketas või roos . Ümbrise trükikvaliteet pole just suurem asi ja kalligraafiline kujundus jätab tublisti soovida . Kuid seda plaati müüdi Nõukogude Liidus vist üle <arv> <arv> eksemplari . See ei olnud mingi eriline tiraaž . Tiraaž olenes defitsiidimajanduse tingimustes tihti rohkem administratiivsest suvast kui reaalsest nõudlusest , mis summaarselt niikuinii ületas pakkumise . Ma usun , et sarnaste ja paremategi tulemusteni jõudsid tol ajal ka teised Moskvas karjääri tegevad eesti poplauljad , nagu Jaak Joala ja Anne Veski , rääkimata juba <arv>ndate ja <arv>ndate aastate üleliidulisest megastaarist ( samuti eesti päritolu ) Georg Otsast . Kuid Liz Frazi žanris , mis ikkagi oli natuke elitaarne , kammerlik , oli see igatahes kõva sõna . <arv>ndatel aastatel olevat tal lõpuks ometi raha olnud ja ta olevat üldse teada saanud , mis asi on raha ja mida see tähendab , kui sul seda on . Liz Franz rääkis mulle oma Moskva-aastatest mõnikord küll , aga need olid rohkem pitoresksed seigad , mis eriti ei valgustanud tema biograafiat ega suhteid . Näiteks esimestest korteritest , tarakanidest , värvikatest korteriperenaistest jms. Või Kongresside Palee kontserdist ja sabast sealses puhvetis , kus ta oli oma silmaga näinud seisvat mitut rahvakunstnikku ( nõukogude kõrgem aunimetus kunstitegelastele ) , pruunid ülikonnad seljas ja näol murelik ilme , kas saba ikka jõuab nendeni või saavad enne banaanid otsa , või lõpeb enne vaheaeg ja puhvet suletakse protestidest hoolimata , sest muidu ei lähe inimesed saali tagasi . Liz Franz ise pälvis oma plaadi eest tolsamal <arv>. aastal ja ilmselt tollessamas " avatud " olümpiavaimus NSV Liidu teenelise kunstitegelase aunimetuse . Riiklikest autasudest sai ta veel Eesti NSV riikliku preemia – see oli juba perestroika lõppfaasis ja üldse viimane preemia , mis selle nime all välja anti , <arv>. aastal ( edaspidi sai sellest Eesti Vabariigi preemia ) . Kuna sel ajal oli Liz Franz sisse laulnud mõned isamaalise ja natsionalistliku koloriidiga laulud , pidas pea kaotanud ENSV parteinomenklatuur tema autasustamist ilmselt mingiks kavalaks käiguks , millega sooviti uute , tulevaste võimude ees pugeda . Ka tolle tseremoonia absurdi on Liz Franz mulle mõne sõnaga kirjeldanud . Valitsusasutus , kus preemiat üle anti , oli kulunud , pingid logisesid ja provintslike parteifunktsionääride püksitagumikud läikisid liiga lühikeste pintsakute all . Nende kõnedes segunes harjunud nõukogude retoorika pugejalike kummardustega " rahvuskultuuri " ja Mihhail Gorbatšovi ideede poole . Nende funktsionääride noored rahvuslikud järeltulijad ( vahel ka bioloogilises mõttes ) on nüüdseks välja töötanud uue puhta natsionalistlik-euroopaliku žargooni . Huvitav oleks näha ka selle murdumist . Ja millega neil siis kohaneda tuleb ? Kahjuks aga õnnestub ühe elu jooksul siiski kogeda vist ainult ühte ajaloolist vahekohta , kui tabud ja konventsioonid hetkeks läbipaistvaks muutuvad . Kuid teisest küljest , pärast seda kogemust on neid raske veel kunagi tõsiselt võtta . Saada riigitruuks kodanikuks , korralikuks pimedaks inimeseks . Nii palju on igatahes teada , et Moskvasse " viis " Liz Franzi Konstantin ehk Kostja . Konstantin Agafonovitš Remets oli muuseas Eesti päritolu , sündinud veel esimeses Eesti Vabariigis , tolles kahe sõja vahelises efemeerses riigis , Peipsi järve ääres vene vanausuliste külas Kolkjal . Liz Franzi toas Roomas rippus voodi kohal väike vana ikoon , Jumalaema laps-Jeesusega , kes oli , nagu tihti vene ikoonidel , lihtsalt täiskasvanud Jeesus väikeses formaadis , pealegi veel Kristus-Kuningas , mitte Jeesuslaps : kuigi ema armu all , on ta ilmselt oma ema , Jumalasünnitaja valitseja . Kui ma küsisin Liz Franzilt selle hõberaamis ikooni päritolu kohta , siis ta jutustaski mulle lühidalt Konstantinist . Remets on Peipsi-ääre külades tavaline nimi , nägin seda ise Kolkja surnuaia viieharulistel ristidel . See kõlab nagu Reemets , aga Remetsid olid vene vanausulised . Vanausulised tekkisid pärast patriarh Nikoni kirikureformi ( <arv>–<arv> ) . Selle reformi eesmärk oli ortodoksia kaasajastamine , kommete ühtlustamine , kiriku tsentraliseerimine , ühesõnaga , kiriku kohandamine moodsa despotismi vajadustele . Vanausulisteks saavad siis need , kes – nagu preester Avvakum– tõrguvad uuendusi tunnistamast ning säilitavad muistse riituse ja elukorralduse . Nende vastuhakust saab rahvaliikumine , mida bojaarid muuseas kasutavad sündiva absolutismi vastu võitlemiseks . Niisiis jõuab Venemaale see usulis-poliitilise käärimise laine , mis algas Euroopas juba reformatsiooniga . Huvitaval kombel on vene " protestandid " , need satroveeretsid ehk raskolnikud , aga hoopis vana , arhailise ( kuid detsentraliseeritud ) kiriku , mitte uue poolt . Peeter Suure eelkäija , tsaarinna Sofja kuulutab nad oma ukaasiga jälitatavaks . Veel vähem sobivad vanausulised aga Peeter Suure moderniseerimis- ja tsentraliseerimisplaanidega . Neid kiusatakse julmalt taga , jälitatakse ja tapetakse . Mõned neist põgenevad Siberi asustamata aladele , mõned Eesti- ja Liivimaale . Kuigi need kubermangud , kogu Vana-Liivimaa , samuti kui Soome , lähevad <arv>. aasta Uusikaupunki rahulepinguga Rootsi Kuningriigist ametlikult Venemaa alla – millest samal aastal saab impeerium ja Peeter kuulutab end selle imperaatoriks– , jääb neis kehtima nn. Balti erikord , mis tähendab teistsuguseid seaduseid , kohaliku saksakeelse aadli ja luterliku kiriku ülemvõimu säilimist . Niisiis on see vastsündinud Vene Impeeriumi heterodoksne , " saksa " ääreala – kuigi otse keisri uue pealinna , Sankt-Peterburgi külje all – sobiv ka raskolnikute pelgupaigaks . Vanausuliste asumist Peipsi järve ja Narva jõe kallastele soodustab ilmselt ka maa tühjaks jäämine sõja ja katku järel . Ma ei tea kuigi täpselt vana- ja " uue " -usuliste kommete ja uskumuste erinevuse kohta . Küllap need on kõrvalt vaadates tühised , nagu ikka teoloogiliste vaidluste puhul , kuid seesolijatele seda olulisemad . Küllap seal on ka midagi põhimõttelist . Liivi- ja Eestimaale asunud raskolnikud kuuluvad veel bespopovetsite hulka , kes ei tunnista preestreid ega muid sakramente kui ristimist ja armulauda . Nende vaimulikeks juhtideks on nn. batjuškad . Vanausulistel puudub uuele vene kirikule omane hiilgus ja toretsemine . Nende muusika on äärmiselt lihtne ja asjatundjate arvates väga omapärane , neil on oma ikoonimaalimise traditsioon , mida nad muuseas nimetavad kirjutamiseks ( ) , mitte maalimiseks . Ikoone kirjutatakse . Nende kirikud on lihtsad ja kombed ranged . Vanausuliste külad olid kuulsad oma puhtuse ja korra poolest . Liivimaal , kus nad koloniseerisid Peipsi rannikuriba , sai nende traditsiooniliseks majandustegevuseks kalapüük ja köögivilja , eriti sibula kasvatamine . Ilmselt ei olnud sibul kohalike talupoegade seas veel kuigi tuntud kultuur , samal ajal aga tekkis kiiresti rikastuvates mõisates , ning nende eeskujul ka taludes , nõudlus uute toidukultuuride , maitsetaimede järele . " Sibulavenelased " said oma kuldsete koormatega tuntuks üle kogu maa . Nende peamiseks tulubaasiks kujunes aga ilmselt impeeriumi ruttu kasvav pealinn Sankt-Peterburg . Sealjuures oli sibul ka üks väheseid kultuure , mille viljelemine vanausuliste aladel end üldse ära tasus . Maa on Peipsi ääres madal ja liivane , tihti üleujutatav . Kuid töökad raskolnikud tegid puudusest vooruse , arendades välja erilise kõrgete , sügavate vahekraavidega peenarde süsteemi , kus altpoolt tulev niiskus toidab taime juuri , kuid liivane pind , kus asub mädanemiskartlik sibul ( bulbe ) , on alati kuiv . Selline kasvukoha veerežiim paistab liilialiste ( Liliaceae ) sugukonna taimedele , mille hulka kuulub ka söögisibul ( Allium cepa ) , igati sobivat , sest midagi sarnast leiame ka Hollandi poldrialadelt , kus kasvatatakse üht teist liilialist , tulpi . Peale eriliste pinnasetingimuste on Peipsi-ääre sibulatraditsiooni aluseks oskus sibulaid säilitada : neid kuivatati suitsusaunades , mis oma tööpõhimõttelt sarnanevad juba kirjeldatud rehtedega , kuid mida kasutatakse ka tõepoolest hügieenilistel eesmärkidel . Ja erinevalt suitsurehtedest on suitsusaunu Liivimaal käibel veel üsna arvukalt . Pesemise juures on seal mõningaseks probleemiks seinu kattev paks nõekord , kuid sibulatele , nagu viljalegi , mõjub suits desinfitseerivalt . Peipsi-ääre sibulad säilisid hästi üle pika talve , uue saagini . Neid võib Tartu turult osta nüüdki , kuigi üldiselt on odav Poola ja Euroopa Liidu import seda lokaalset majandusharu välja tõrjumas . Kolkjal , see on Tartust vaid umbes <arv> kilomeetrit , käisin ära läinud reede õhtul . Mind hämmastas selles külatänavas , mis peaaegu katkematult kilomeetrite viisi mööda järvekallast lookleb ja mida ma kunagi varem näinud polnud , kaks asja . Esiteks on sellest piirkonnast ikka räägitud kui Liivimaa ühest vaesemast ja mahajäänumast . Minu muljed seda küll ei kinnitanud . Vähemalt pole see ajalooliselt nii olnud . Nähtavasti polnud sibulavenelased sugugi nii vaesed , sest külatänava ääres seisis ridamisi punasest tellisest ehitatud üsna suuri maju ja kõik see jättis jõukama ja mõnusama mulje kui paljud eestlaste , see tähendab luteriusuliste külad sisemaal . Tõsi on ka see , et veel nõukogude perioodil olid siinsed elanikud oma aiandusoskustega eelisseisundis , sest nende teine peamine kultuur – kurk – oli Leningradi turul müüdav piiramata kogustes , nii värskelt kui soolatult . Vaesus ja mahajäämus kummitab seda piirkonda alles nüüd , kui too põhjatu turg tollipiiri taha on jäänud . Teiseks oli aga huvitav näha , kuidas traditsiooniline kultuur hoolimata majanduslikust survest kuidagi surra ei taha . Veelgi võis kõikjal vaadelda neid ülikorralikke , nagu noaga lõigatud kõrgete servadega sibulapeenraid ning nende kohal küürutavaid pearätikutega naisi , kes kitkusid või eemaldasid kõplaga alles imepisikesi umbrohutõusmeid . Sibul peab peenral ainuvalitsema nagu Kristus-Kuningaski oma ema süles . Oletatavasti , mõtlesin , tuli Konstantin Agafoni poeg Remets ilmale just ühes neist valgete aknaraamidega punastest tellismajadest , sest tema vanemad , kuigi vanausulised ja vanamoodsate nimedega – Agafon ja Agafja – olid majanduslikult ning kultuuriliselt edumeelsed inimesed . Erinevalt vanausuliste lasterikastest peredest oli neil mingitel põhjustel pikka aega ainult üks järeltulija , seesama Konstantin . Nende Kolkja majas olevat olnud ka klaver , mis räägib ilmselt kommete muutusest , sest vanausulised ei tunnista minu teada ühtegi muusikainstrumenti . Agafjal oli nimelt Peterburi konservatooriumi haridusega vend , kes elatas end Tartus klaveritundide andmisest . Tihti viibis ta ka Kolkjal ning õpetas andekale Konstantinile klaverimängu . Nii onul , emal , isal kui ka Kostjal endal oli väga ilus lauluhääl ning mõnikord nad musitseerisid üheskoos . Suveõhtuti olevat Tšaikovski romansid ja Schuberti Lied'id kostnud avatud akendest kaugele üle järvevee , kaluriteni , kes seal latikavõrke sisse lasid ja võib-olla koguni nõukogude piirivalvuriteni , kes oma laevadel valvasid Stalini riigi läänepiiri . Liz Franz jutustas sellest kõigest mulle natuke äraoleval ilmel , nagu ammu pähe kulunud muinasjuttu . Küllap oli Konstantin , temast ligi kakskümmend aastat vanem , seega tollal siis viiekümne tuuris mees , talle neist aastatest sageli rääkinud . Konstantin pidi olema perfektselt kakskeelne , sest vanemad olid ta saatnud õppima Tartusse eestikeelsesse Hugo Treffneri gümnaasiumisse , mille kõrvalt ta jätkas intensiivsemalt oma klaveriõpinguid . Sellele kõigele tuli lõpp <arv>. aasta <arv>. juunil . Eesti Vabariigist oli äsja saanud Nõukogude Liidu osa ja piirivalvurid olid Peipsilt kadunud . Agafja ja Agafon olid aga vahepeal mingitel põhjustel kolinud Piirissaarde . See on madal soine saar Peipsi järves , kus samuti tegeldi peamiselt sibulakasvatusega . Võib-olla mõtlesid nad tolles eraldiasuvas ja vaeses paigas uutele võimudele vähem silma hakata . Kuid see oli valearvestus . Nimelt deporteeriti Peipsi-ääre venelasi tol <arv>. aasta suvel ainult Piirissaarelt , mujale järjega ei jõutudki . Samas võis see Konstantini jaoks olla nimelt õnn , sest järgmise režiimi , Saksa okupatsiooni ajal , langesid paljud vanausulised repressioonide ohvriks . Nende repressioonide eestvedajateks olid sakslaste eestlastest kollaborandid , kes süüdistasid venelasi kollektiivselt koostöös nõukogude võimuga . Hulk vanausulisi mehi hukati , paljud määrati sunnitööle eesti taludesse . Kuid kõike seda ei osanud Agafon muidugi ette näha . Sel ööl , kui neile järele tuldi , viibis ka Konstantin ema ja isa juures Piirissaarel . Agafon , kelle peamiseks süüks ( vähemalt kadedate naabrite silmis – kogukondlik võrdsusvaim oli neis külades veel tugev ) oligi võib-olla klaveri omamine koduses majapidamises , suri üsna varsti ühes Siberi vangilaagris . Vahepeal oli Nõukogude Liit haaratud Teise maailmasõtta ja vangide elutingimused muutusid eriti karmiks . Võib ka olla , et ta mõrvati , nagu paljud <arv>. aastal Eestist deporteeritud . Agafja koos talle veel vanas eas imekombel sündinud ja alles rinnalapsest tütrekese Jelizavetaga ning napilt alaealise Konstantiniga saadeti aga asumisele ühte Lääne-Siberi külla suure Obi jõe ääres , kuhu nad jõudsid alles sügiseks , vastu järsult algavat Siberi talve . Külas elavatel kolhoosnikel polnud endalgi midagi süüa , sest kõik oli rekvireeritud armee ja seda varustavate tööstuslinnade tarbeks . Nüüd aga paigutati nende taredesse veel hulk väljasaadetuid , kes pikkadest vintsutustest mööda Venemaa raudteid olid äärmises kurnatuses . Külaelanike seas leidus ka vanausulisi ( salajasi , sest nagu Peetri , nii ka Stalini ajal kiusati vanausulisi julmalt taga ) ja Remetsid olidki kolmekesi paigutatud ühe vanausulise taadikese juurde . Üksteist olid nad ära tundnud erilise ( kahe sõrmega ) ristimärgi tegemise viisi järgi . Taadike oli aga haige ja vilets , tööl ei jõudnud enam käia ja süüa polnud tal hoopis midagi . Last imetav Agafja oli teel haigestunud kopsupõletikku , piim lõppes tal rinnast ja varsti ta suri . Oli juba talv ja külmunud maasse ei jõudnud keegi hauda raiuda , eriti veel võõrastele . Nii pani kolhoosiesimees väljasaadetud ise ühishauda kaevama , millest pidi osa võtma ka Konstantin . Ta polnud füüsilise tööga harjunud . Vanamees luges korjuse juures ettenähtud surnupalved , nad laulsid tasakesi vanausuliste hümne ja teiste väljasaadetute abiga kanti Agafja ühishauda . Koos teistega käis Konstantin ka toitu hankimas , lume alt maha jäänud , külmunud kartuleid välja kaevamas . See oli küll rangelt keelatud , kuid kolhoosivõimud vaatasid sellele läbi sõrmede ja rajooni parteifunktsionääre talvel sellesse maailmast ära lõigatud külla ei sattunud . Konstantin katsus ka õekest Jelizavetat , kes ikka veel elas , toita selle külmunud , poolmädadest kartulitest keedetud haisva kördiga . Kõige kummalisem oli olnud , kui kaua eluvaim imikul sees püsis . Ta kustus alles vastu kevadet . Konstantin oli imestanud ka selle üle , et vanamees ei söönud peaaegu midagi , proovis ainult moe pärast kartulikeedust , rüüpas kruusist vett . Väliselt ei muutunud ta sellest nälgimisest hoolimata kuigivõrd , kuivetu ja krimpsus oli ta juba ennegi . Vastu kevadet oli ka Konstantin väga nõrgaks jäänud , ei jaksanud enam minna külasse süüa hankima . Siis ühel päeval oli vanamees läinud välja ja tulnud tagasi nõutäie kitsepiima ja kotikese jahuga . Ta oli hakanud küpsetama väikseid kakukesi ja need olidki päästnud Konstantini elu . Kevadel hakkasid väljasaadetud sööma oblika- ja nõgeselehti , juurikaid , mida kohalikud tundsid söödavatena , ja mõned neist , teiste seas ka Konstantin , jäidki elama . Too vanamees aga , kes ka oma kakukesi vaid moepärast maitsnud oli , suri kevadel ära . Või nagu Konstantin Liz Fraznile öelnud oli , vene keeles , muidu rääkisid nad rohkem eesti keeles : , leidis rahu , vaibus . Enne seda õnnistas ta Konstantini ja andis talle oma voodipeatsisse peidetud ikooni , sellesama , mida ma nägin Roomas Liz Franzi seinal . Konstantinil õnnestus pärast sõda kuidagi lõpetada keskkool ja isegi jätkata , pärast Stalini surma , õpinguid Novosibirski ülikoolis . Pianisti , kelleks ta oli saada unistanud , temast küll kunagi ei saanud , kuid hea muusikatundjana leidis ta siiski – juba Moskvas , viiekümnendate lõpus , teda oli aidanud sinna kolida taas üks vanausuliste perekond – tööd riiklikus kontserte korraldavas asutuses Goskontsert . Ta ei tulnud kunagi enam Eestisse , kuid säilitas oma sünnimaa vastu ilmselt mingi nostalgia ja jälgis hoolega eemalt sealset muusikaelu . Liz Franzi esimest plaati oli ta kuulama juhtunud siiski alles paar aastat pärast selle ilmumist . Kuna ta mäletas eesti keelt , olid need laulud talle südamesse läinud , samuti leidis ta , et noores lauljataris on midagi , mida annaks pakkuda ka Moskva publikule . Ta kirjutas Liz Franzile , kiri ringles hulk aega mööda ametiasutusi , enne kui see Eesti Raadio kaudu tollal Riias elava adressaadini jõudis . Konstantin Agafonovitš Remets kutsus Liz Franzi Moskvasse . Mina aga kutsusin Asko pajahautist sööma . Olin pärast ujulat turuhallis käinud ja vajalikke aineid ostnud , muu hulgas ka kolm väikest kuldset Piirissaare sibulat . Lihaks võtsin seekord valmis lõigatud loomalihatükikesi ( nn. guljašš – goulache ) , mis oli aga viga , sest tükid osutusid kõõluselisteks ja vintsketeks . Ma ei ostnud neid ka sugugi " oma " lihamüüjalt , kes oli küll kohal , aga keda ma isegi teatud piinlikkustundega vältisin : ta ei tundunud mulle seekord sugugi huvitav . Ekstralisandiks võtsin veel kaks hapukurki ( concombre fermenté , salé ? ) , mis lisasin tükikesteks hakituna kõige lõpus , kui hautise tulelt võtsin . Nii säilitavad need tükikesed oma värske konsistentsi ja omaette maitse . Hapukurgid , mille suurtes puutünnides fermenteerimise komme on Liivimaale levinud samuti Peipsi-ääre vene küladest , on nimelt maitsestatud rohkete mädarõikajuure ( raifort ) tükikeste , küüslaugu , tilli , mustsõstralehtedega . Kui hautis valmima hakkas , saatsin Askole meili , et ta võib sööma tulla , kui kõht tühi , sest tegin oma traditsioonilist " Tartu pada " ja seda sai , nagu ikka , palju . Kuna mul oli üsna ükskõik , kas ta tuleb või ei tule ( aga seltsi vastu polnuks midagi ) , ei tundunud selle kutse läkitamine ka kuidagi erilisena . Teda polnud muidugi kodus ja ta vastas mulle alles õhtul hilja , kahetsedes , et polnud tulla saanud . Kui õhtul kella kaheksa paiku majast välja läksin , et jõe ääres jalutada , vilistas keegi pargis , mitte suuga , vaid sellise vilega , mida kasutavad ujumistreenerid ja politseinikud . Need korduvad lühidad viled tekitasid minus korrapealt kummalise tunde , et olen Pariisis , Monceau pargi või Luksemburgi aia juures . Kui õhtu tuleb ja pargiväravaid hakatakse kinni panema – vastavalt astronoomilisele ja administratiivsele aastaajale saabub see tund kas varem või hiljem – , käib pargivaht mööda pargiteid ja ajab just niimoodi lühidalt vilistades inimesi aiast välja . Need viled , mis kostusid Küütri tänava ja Emajõe vaheliselt haljasalalt ( kus pole muidugi mingit tara ega väravaid , mida ööseks sulgeda , nagu teisteski Eesti parkides ) , tabasid mind kuidagi füüsiliselt . See on nii tuttav hääl . Aga ma ei teadnud , et ta mulle sedavõrd " verre " on läinud . Peale selle on see minu jaoks väga melanhoolne hääl , need reipad lühidad viled . Õhtu on käes , üks tegevusetu ja aeglane päev hakkab läbi saama , töölt koju ruttavates pariislastes on mingit rahulolu , väsimust , aga ka raugust . Mõned istuvad veel pargipingil , vaatavad " lubatud " ( autorisé ) murul palli mängivaid lapsi , suvise õhtupäikese sooja valgust puulatvadel . Päev on olnud lämmatav , aga suurte puude all , kastetud muruplatsidel , on siiski säilinud niiskust ja jahedust , mis nüüd sealt välja voolab . Petuuniad , mingid teised lilled hakkavad lõhnama . Tahaks veel jääda sellesse hämarduvasse paradiisi , aga juba kostavad pargivahi viled . Ma olen tähele pannud , et enamik inimesi ei tee neist esialgu väljagi , hakkavad alles siis liigutama , kui mundris valvur juba nendeni jõuab . Nad teavad , et neil on veel õigus istuda . Mina aga ei saa enam kunagi rahulikult edasi olla , kui need viled juba kostma on hakanud . Mul on neid valus kuulata . Aga õhtul Tartus – õhtu oli taas väga külm , iga öö on ilmajaama andmetel olnud tugevaid öökülmi , mis hävitavad kartulitõusmed , maasikaõied – meenutasid nad mulle hoopis Pariisi ja mu sealset elu . See tundub siit vaadates küllaltki ebatõenäolisena . Kuigi ta on täiesti tavaline ja ühtlasi mu kõige harjunum elu . Mul hakkas korraga hirm , et ma ei saa sinna enam tagasi . Mööda Ülikooli tänavat edasi minnes , need viled ikka kõrvus kajamas , peatusin aga ühe juba suletud poe vaateakna ees . Seal oli väljas igasugu imelikke objekte , klaaskuulikesi , õlest punutisi , tumedaid pudeleid , budakujukesi , krutsifikse . Pood , mida ma enne polegi märganud , kuigi olen sealt palju mööda käinud , kandis minu meelest veidrat nimetust " esoteerika- ja tervisekaubad " . Seda akent vaadates tuligi mulle meelde , et olin hakanud rääkima sellest , kuidas Liz Franz mulle <arv>. aastal taro kaarte pani , kuid kaldunud teemast nii kõrvale , et esialgne eesmärk hoopis meelest ära läks . Seda tarot või tarokki ja muud " esoteerikat " ei õpetanud Moskvas Liz Franzile muidugi mitte Konstantin . Kostja küll aitas teda " väga palju " , nagu ta tõsiselt ütles . " Ilma Kostjata ma vaevalt üldse elus oleksin , " lisas ta selle pateetikaga , mida ma natuke umbusaldasin . Kui ma küsisin , mis surmasuust see Kostja teda siis päästis , jäi ta üldsõnaliseks ja ütles , et ega surmasuu pole siis alati mõni tulekahju või jõgi , kust keegi sind välja õngitseb . Kostja kaudu sai Liz Franz küll oma Moskva korterid , aga minu teada ei elanud nad kunagi koos . Küsimusele , kas ta elas siis üksi , vastas ta , et vahepeal üksi , vahepeal koos " ühe tüdrukuga " . Tüdruku nimi oli Sofja ja tema kaudu puutuski Liz Franz kokku esoteerikaga . Sofja suhtles vastavate ringkondadega ja pani ka ise kaarte , koostas inimestele raha eest horoskoope . Ma arvan millegipärast siiski , et ajuti elas Liz Franz tegelikult Konstantini juures . Väga võimalik on , et Konstantin oli talle lihtsalt isa eest . Igatahes rääkis Liz Franz temast alati suure austusega . Konstantinist sai neil aastatel tema impressaario ( manager ) või midagi säärast – mitteametlikult , muidugi . Tal oli ka teisi hoolealuseid , näiteks too noor kõhna romantilise näo ja pikkade juustega pianist Miša , kes istub tollel fotol , mida Liz Franz mulle näitas , Kostja kõrval . Miša istub viini toolil ning vaatab säravi silmi kaadrisse , kuna Konstantin , alles üsna noorte ja hästi korrapäraste näojoontega elegantses ülikonnas hallipäine mees ( ta pidi siis üsna varakult halliks minema ) , seisab , käsi Miša õlal , ja vaatab alla tema peale sellist armastust väljendava pilguga , millest ma ei oska siiamaani öelda ( lõpuks on mul sellest fotost ainult ühe korra mulje ) , on see isalik , emalik või armastajalik pilk . Konstantin Agafonofitš Remetsil polnud perekonda ega lapsi , aga see ei tõesta veel midagi tema seksuaalse orientatsiooni kohta . Siiski ma vaatasin seda Mišat ( kelle veneromantiline välimus oli minu jaoks pisut liiga lääge ) teatud armukadedusega . Ma oleksin tahtnud , et ka minul oleks olnud säärane truu ja tark hallipäine õpetaja . Enamasti on vanemad mehed juba sedavõrd egotsentriliseks muutunud , et kõigest kogutud tarkusest hoolimata ei ole nendest õieti õpetajat . Ma usun , et õpetaja ja õpilase vahel peab olema armastus , õpetaja ennastohverdav , mitteegoistlik armastus õpilase vastu . Ma ei tea , kas see ideaal tegelikkuses kuigi tihti realiseerub . Miša , kelle teisi nimesid ma ei tea , ja Liz Franz olevat olnud " sõbrad " , nad olevat tihti veetnud õhtuid kuni varase hommikuni Konstantini korteris , mis asunud Patriarhi tiikide lähedal , vanas Moskva majas . Seal oli tihti ka teisi külalisi , noori ja vanu , teiste hulgas keegi Maria Ivanovna , vanem daam , endine lauljatar , Konstantini visa , andunud austaja , kes Liz Franzi esialgu sugugi ei sallinud , aga hiljem tema olemasoluga leppis . Mulle tundub see elu , millest ma ei tea suurt midagi , särava , lõbusa ja huvitavana . Ma oleksin ka tahtnud kuuluda sellesse ellu . Mõtlesin tihti kibedalt , miks Liz Franzi ümber enam säärast värvikat seltskonda pole ( fantaseerisin vene noormehest , kellega oleksin seal tutvunud ) , miks me oleme alati ainult kahekesi , nelja silma all ( tahaks öelda : silm silma vastu ) , igavuses ja vihkamises . Nad olevat neil Kostja õhtutel tihti metsikult naerda saanud ja eriti Kostja olevat olnud väga naeruhimuline . Maria Ivanovna ei taibanud aga kunagi , mida naerdakse , solvus ja lõpuks vihastas , mis neile veel rohkem nalja tegi . " Tegelikult oli ta väga hea südamega naine , " lisas Liz Franz kärmesti . Meie tutvuse viimastel aastatel hakkas ta loobuma oma üsna järskudest hinnangutest inimeste suhtes ja tegelikult hakkasid tal kõik juba " täitsa headeks " , " hea südamega " , " omamoodi tarkadeks " jne. muutuma . Mulle tundus alati , et see on rohkem väline poos ja et tegelikult jäi ta edasi inimesi hindama ja lahterdama selle jäise , salvava pilklikkusega , mida ma olin nii tihti näinud välja sähvatamas ja mida ma paar korda , kuigi sordiini alt , ainult hetkeks , vilksamisi , ka ise omal nahal tunda olin saanud . Ma pean ütlema , et iga kord oli see üsna valus . Aga üldiselt jäin mina pilgatute ringist välja . Tundsin vaid ebamäärast hirmu : mis saab siis , kui ma ühel päeval mingi väga suure rumaluse eest nende sekka langen ? Olen kaalunud ka seda varianti , et võib-olla on Liz Franzi kadumine tema karistus , karistus mulle , kõige eest ühekorraga . Sellel ajal – <arv>. aasta , oma <arv>. eluaasta paiku – kui mina Liz Franzi olemasolust täiesti teadlikuks sain , oli ta niisiis juba Moskvas , Eestist ära , ja võib öelda , et lõplikult . Tal toimusid seal esimesed kontserdid , algasid turneed lõpututes ühesugustes provintsi tööstuslinnades , ülikooliklubides , kultuurimajades , mis olevat üldiselt olnud jube tüütu ja väsitav . Sel ajal ilmuski tema näopilt Eesti ajakirja Noorus kaanel . Noorus oli meile koju tellitud , aga seda lugesid rohkem õed . Mina lugesin Eesti Loodust , Horisonti , Tehnika ja Tootmist , muid tõsiseid , populaarteaduslikke ( vulgarisation scientifique ) väljaandeid . Aga selle Nooruse numbri , millel oli Liz Franzi näopilt ja kus sees oli pikem lugu tema " loomingulistest plaanidest " ning elust Moskvas ( tol ajal ei puudutatud ajakirjas kunagi isikliku elu intiimsemaid külgi , kõik need feature-lood olid kuidagi vooruslik-neitsilikud , chaste ) – tolle ajakirjanumbri peitsin ma oma lauasahtlisse . Ma olin juba Liz Franzi plaati kuulama hakanud , leides neist lauludest lohutust selles masenduses ja maailmast välja suletuses , mida puberteet minu jaoks kujutas . Õdedest noorem , Külli , hakkas aga kadunud ajakirja taga otsima ja nõudis minult aru . Noorus oli defitsiitne väljaanne , leheputkast polnud seda numbrit enam lootustki saada . Siis ma varastasingi endale oma isikliku Nooruse , oma isikliku Liz Franzi pildi . Tegin seda nii , et toppisin tolle Nooruse oma linnaosa raamatukogus riiulite vahel kampsuni alla ja läksin sellega välja , ise näost punane nagu peet . Aga keegi ei märganud . Ma olin regulaarne ja korralik raamatukogukülastaja juba algklassidest peale . Tõin raamatud alati tähtajaks tagasi . Aga pärast seda vargust ma millegipärast ei julgenud kuidagi minna oma laenatud köiteid tagastama , nii et postkasti tuli lõpuks raamatukogu teatis , kus nõuti muuseas viivist . Õnneks avastasin selle teatise ise , see oli peaaegu nagu kohtukutse . Olin ikkagi sunnitud lõpuks raamatukokku minema , sest kartsin , et muidu saadavad nad miilitsa koju ja sealt avastatakse see varastatud Nooruse number , millel olid raamatukogu pitsatid sees . Viivis oli vist midagi viisteist kopikat , maksin selle kergendustundega ära ja enam ei käinud ma selles raamatukogus kunagi , hakkasin hoopis kesklinna suurest kogust laenama . See oli šikim ka . Pealegi sai kesklinnas minna Saiakäiku ( praeguseni eksisteeriv kohvik ) , võtta seal kreemikook ( mul oli pidev kompulsiivne nälg ) , kohv . Süüa ja juua neid baariletil , mis asus suure akna all , kust inimesed mööda käisid , unistada suurest kohtumisest . Tegelikult ma olin nii häbelik , et julgesin Saiakäigu müüjalegi vaevalt oma soovi formuleerida . Kui keegi võõras inimene olekski mind kõnetanud , poleks sellele järgnenud palju muud kui punastamine ja ehmunud kogelemine . Millegipärast polnud lihtsalt tänaval nii hea unistada kui Saiakäigus . Kohvikuaken moodustas nagu kaadri , kus jooksis film . Pärast kreemikoogi söömist ( see sai alati ruttu otsa ja ma ei julgenud kauem kohta kinni hoida , inimesed ootasid ) välja minnes oli halb ja häbi nagu pärast onaneerimist . Nooruse numbrit hoidsin esialgu sahtlis , lugesin korduvalt , plaanitsesin Moskvasse sõita , Liz Franzi üles otsida , ma olin kindel , et ta tunneks mu kohe ära , sest näeks minus oma loomingu tõelist mõistjat . Siis lõikasin ajakirjakaane – millel oli too üsna konventsionaalne portree ( ikka poisipea , aga pisut täidlasemad , naiselikumad näojooned kui Riias ) ning kiri NOORUS – ajakirja küljest lahti ja riputasin oma toa seinale . Kuna õdedest vanem , Velli , oli just läinud Tartu ülikooli bioloogiat õppima , sain omaette toa ( maja oli vahepeal laiendatud ) . See pilt rippus seal , kuni ma ise Tartusse läksin . Tartus ma teda enam üles ei riputanud ja ta kadus ära , samuti kui ilma kaaneta , raamatukogust varastatud Noorus isegi . Nagu jutu sees on juba välja tulnud , kasvasin ma üles nelja naise keskel . Võib-olla sellepärast polegi ma kunagi aru saanud , mida mõeldakse naiseliku salapära all . Minu arust pole naistes midagi salapärast . Ennem meestes . Vähemalt ajuti . Tõsi , kui ma eile õhtul Askole lõpuks oma ülessoojendatud pajarooga ja punast veini pakkusin , tegin ma kindlaks , et tema silmad on rohelised ; ma ei saanud aru , kuidas ma seda enne polnud näinud . Päris tavalised silmad . Nende värvi " salapära " leidis niisiis lahenduse . Kogu salapära ilmselt peitubki vaataja pilgus , mida ähmastab iha . Naised , kelle keskel ma kasvasin , olid , vanuse järjekorras , järgmised : vanaema , ema , õde Velli ja õde Külli . Õed on mõlemad minust vanemad , Velli kuus , Külli neli aastat . Isa oli muidugi ka , ja ei saa öelda , et ta oleks olnud mingi tuhvlialune . Ennem oli tegemist klassikalise patriarhaalse perekonnapeaga , kes teenis raha , ehitas maja , võttis vastu perekonna elu puudutavaid strateegilisi otsuseid . Aga ta oli peaaegu kogu aeg tööl , veel rohkem kui ema , kes siiski kella kuue paiku koju tuli . Vahepeal oli vanaema valitsusaeg . Ja tegelikult ei katkenud see kunagi . Vanaema , isa ema , saan ma nüüd aru , oli tõeline reine-mére , ema-kuninganna . Ja mina olin tema " kallis poeg " . Seda ei väsinud ta kordamast . Isa võis küll olla perekonnapea , aga vanaema mängis ta üle , oli alati mänginud . Vanaema oli nimelt suur näitlejanna ( actrice ) – sealjuures tragédienne oma eriliselt andelaadilt . Seda taipasin ma alles tänavu kevadel , kuu aega tagasi , kui tulin Pariisist ; tegin tunniajase visiidi ema ja isa juurde ( kauem ma seal vastu ei pea ) ja lehitsesin üle hulga aja perekonnaalbumit . Mu tähelepanu köitis pilt , kus vanaema on oma kahe esimese lapsega , isa ja tema õega , kes on alles väikesed . Pilt on tehtud talvel , lastel on palitud seljas , sallid kaelas , mütsid peas . Sellised pambud , milleks vanaema mindki pakkis – peaaegu võimatu liikuda . Vanaema kannab fotol suurt leina ( grand deuil ) , musta mantlit mustal kleidil ja pikka musta elegantselt ühele poole langevat leinaloori , mis näo kitsaks ja melanhoolseks muudab . Lein olevat olnud mingi sugulase , kas tema tädi või vanaema surma puhul . Isa väitel olevat ta leina kandnud aga praktiliselt kogu aeg . Vanaema on sellel pildil noor naine , tema rüht on sirge . See on tugeva talunaise rüht , millesse ometi mingi kerge peakallutusega on osatud panna ma ei tea mis nõrkust , vabinat . Tema nägu – suuhoiak , natuke langetatud ripsmed – väljendab korraga uhkust oma laste , printsi ja printsessi üle , ning resignatsiooni Surma kõikvõimsa müsteeriumi ees . Otsekui õnnistavalt või varjavalt on üks käsi kergelt sirutatud poja , minu isa , tema esmasündinu pea kohale . Kogu kompositsioon on rangelt püramidaalne , täpselt kuldlõikeline . Vanaisa pildil pole – ta rikuks ka sümmeetriat – ja ta pole minugi elus mingit nähtavat rolli etendanud . Ta deporteeriti ja hukati juba <arv>. aastal . Vanaemaga pidin ma aga terve lapsepõlve jalutamas käima . Ma ei tea , kust ta , maanaine , oli omandanud sellise linliku ja aristokraatse kombe nagu jalutamine ( se promener ) , kusjuures ta armastas mitte ainult jalgsipromenaade , vaid veel rohkem seda , et isa ta autoga välja viiks ( promenades en voiture ) , eesmärgiks näiteks tollesama tütre , minu tädi külastamine , kes elas meist <arv> kilomeetri kaugusel . Kuna isal , eriti nädala sees , polnud aega teda autoga jalutada ( promener ) , pidin vanaema jalutamaviija ( promeneur de la grand-mére ) olema mina . Jalutamine nimelt oli tervise pant . Ma teadsin kindlalt , et kui vanaema ei jaluta , ta sureb . Ta oli juba viiekümneselt , neljakümnendate aastate lõpus , kui nad deporteerimise kartuses linna põgenesid , lasknud mõlemale tütrele õmmelda ilusad mustad matusekleidid , sest arst oli talle öelnud , et tema südamel on midagi viga . Surma misanstseen pidi olema lõpule viidud . Tõsi , kui ta tõepoolest suri , nelikümmend neli aastat hiljem , olid need kleidid niihästi moest väljas kui ka tütardele , juba vanadele tüsedatele naistele , väikeseks jäänud , kuid siis ta seda kõike enam ei mäletanud . Ta ei mäletanud siis enam paljusid asju . Kuid <arv>ndate lõpus ja <arv>ndate alguses , kui Liz Franz oli sooritamas oma tõusuteed Tallinnast Riiga ja Moskvasse , viisin mina regulaarselt ( ma usun , et iga päev ) oma vanaema jalutama Vikerkaare , Rõõmu , Sõbra ja Lemmiku tänavale , Rännaku puiesteele . Mitte mingil juhul ei väljunud reine-mére ilma oma väikese saatjata . Nagu ta mulle korduvalt kinnitas , võis temaga jalutuskäigul midagi juhtuda . Ta võis langeda haigushoo või liiklusõnnetuse ohvriks . Kujutlesin , kuidas ma maapinnale varisenud vanaema käisest sakutan , kontrollin tema pulssi , hingamist , jooksen lähematest majadest abi otsima . Kuna aga mina tal käest kinni hoidsin – ja teises käes oli tal jalutuskepp – , ei pidanud ta kukkuma . Ma toetasin teda . Jalutuskäigul sooritasime me visiite vanaema sõbrannade juurde , keda ta endale Nõmme aedlinnas juba soetada oli jõudnud , kuigi ta oli sinna saabunud täiesti võõrana . Visiitidel istuti ja räägiti , mul oli väga igav , veel igavam kui jalutades , mis toimus mõõdetud tempos , et südamerütmi mitte liialt kiirendada . Tuttav arst käis tal regulaarselt vererõhku mõõtmas . Natuke huvitav oli ainult Elfriide-proua juures , kes elas eraldi väikeses hoovimajakeses , mis meenutas mulle muinasjuttude nõia- või haldjamaja . Elfriide toa seinad olid kaetud piltvaipadega , mis kujutasid luiki , merelahinguid , hirvi ojal joomas . Elfriide õmbles vanaemale riideid , kleite , mida kanda jalutuskäikudel või tema enda , samuti laste , lastelaste sünnipäevadel , kus ta troonis alati laua otsas , jälgides morsikannude täisolekut , lihavaagnate sortimendi säilimist , pidulik naeratus näol . Selle naeratuse täpset doosi võisin ma samuti nüüd tagantjärele imetleda sealt perekonnaalbumist , vastavate olengute puhul tehtud fotodelt . Tol ajal , ja mälestustes kuni tänavu kevadeni , näis vanaema mulle vana , väeti , elust tallatud naisena , siiski õiglase ja armulikuna . Tegelikult oli ta aga diiva . Vastutasuks jalutuskäikude eest oli vanaema nõus mulle ette lugema . Mu lemmikmuinasjutt oli Hans Christian Anderseni ( targa lapsena teadsin ma alati ka autori nime ) " Inetu pardipoeg " . Hans Christian Andersen ( <arv>–<arv> ) oli teatavasti homoseksuaal ja väga kõrgete kirjanduslike ambitsioonidega . Tema suureks meelehärmiks said kogu tema ulatuslikust loomingust populaarseks aga ainult kunstmuinasjutud , mis on olnud armsaks lektüüriks paljudele laste- ja vanematepõlvkondadele . " Inetus pardipojas " on ta lavastanud oma kõige kallima autobiograafilise ja erootilise fantaasia . Poolkülmunud pardipoja päästab juhuslik talumees , kes viib ta koju ja kes , lootuses saada temast korralikku koduparti , head munejat või vähemalt ilusat lihalindu , paneb ta kasvama juba olemasolevasse kodupardi pesakonda . Talumehe loomad suhtuvad pardipoega äärmiselt üleolevalt . Ta ei oska midagi , mida nemad oskavad . Ei nurruda ega sädemeid pilduda nagu kass , ei siblida ega kaagutada nagu kana . Pardiema siiski halastab tema peale ning adopteerib ta lootuses , et küll tollest äbarikust tema tublide laste hulgas siiski korralik part kasvab . Kuid leid-pardipoeg on kahjuks äärmiselt inetu ja mida suuremaks ta kasvab , seda inetumaks ta muutub . Tema sulestik on tuhkhall , tema kael liiga pikk , tema lestajalad liiga suured jne. Kasuvendade ja -õdede poolt langevad talle osaks vaid pilge ja mõnitused . Lõpuks põgeneb ta meeleheites kodunt . On sügis , teda ähvardab surm . Eemalt näeb ta järveveel ujuvaid luikesid . Nende ilu vapustab teda . Ta tahaks neile läheneda , aga ei julge . Muidugi , nemad ei vaatakski teda , ja kui vaataksid , siis vaid vangutaksid oma majesteetlikke päid : midagi nii inetut pole nad varem näinud ! Kuidas säärane värdjas üldse julgeb meile läheneda ? Aga olgu , mõtleb inetu pardipoeg . Las nad tapavad mu . Parem surra kohe , aga siiski olles neid imelisi olendeid kas või kordki lähedalt näinud . Meeleheitliku ( désespéré ) otsustavusega võtab ta kursi luikede poole . Neile lähenedes langetab ta häbis ja alanduses oma pea , pakub neile oma kaitsetut kaela : tulgu juba halastushoop ( coup de grāce ) , mis lõpetaks selle lootusetu eksistentsi . Seda tehes näeb ta aga järveveel oma peegeldust . Ta on täpselt sama valev ja uhke kui nemadki . Temast on saanud luik . Luigeparv võtab ta rõõmuga enda hulka . Koos lendavad nad Lõunamaale . " Inetut pardipoega " lasin ma vanaemal ette lugeda praktiliselt iga päev . Kui ta pooleli jättis – sest tuli minna süüa tegema või raadiost hakkas teda huvitav saade , näiteks probleemsaade " Teist ja teile " ( minu jaoks oli see omaette sõna : teistjateile ) , kus vastati raadiokuulajate kaebekirjadele – , siis lugesin ma ise edasi . Kuna tekst oli mul peas , viisin kirjamärgid häälikutega ruttu kokku ja omandasin võime seda suurt rituaalset jutustust endale iseseisvalt ette kanda . Võimsam oli siiski , kui luges vanaema . Teise hääl veenis rohkem . Veel võimsam aga oli , kui " Inetut pardipoega " kanti ette raadios näitlejate esituses . Kassi , kana , pardiema jt. kehastasid seal erinevate näitlejate erinevad hääled . Jutustaja oli naisnäitleja . Inetu pardipoja osa , sealjuures tema sisemonolooge , esitas meeldiva häälega meesnäitleja . See hääl oli seotud , ma usun , mu esimeste erootiliste fantaasiatega . Olin temasse armunud . Muinasjutu radiofoonilisel ettekandel oli ka dramaatiline helikujundus , mis väljendas leina , ärevust , lootust . See muusika vapustas mind sügavalt , oleksin tahtnud seda kuulata ikka ja jälle . Õnneks tuli kuuldemäng raadios ettekandele enam kui korra , ilmselt oli see võitnud veel paljude kuulajate südamed . Õdedest nooremat , Küllit , peeti üldiselt iluduseks . Peale selle joonistas ta hästi ja ilmutas suuri andeid tennisemängus . Isa lootis temast teha kuulsust . Talle oli kõik lubatud , isegi vanaema hammas ei hakanud õieti Külli peale . Vanaema vihkas Küllit , mina kadestasin . Oleksin tahtnud olla tema sarnane . Külli oli iseseisev . Ta saavutas tennises oma vanuseklassis juba väga häid tulemusi . Tal olid ilusad valged tennisekleidid , välismaa reketid . Iseenda tennisekarjäärist , lühikesest ja kiiresti aborteerunust ( avorté ) , ma juba rääkisin . Üle kõige aga tahtsin ma saada näitlejaks , raadiohääleks . Mängisin kogu aeg kodus raadiot . Vanaema pidi olema kuulaja . Kandsin üle ilmateadet , õnnesoove , saadet " Teist ja teile " , tennisevõistlust , " Inetut pardipoega " , saadet " Tere hommikust , põllumehed ! " . Vanaema oli siiski läbematu kuulaja , sain aru , et tugitooli taha pugemisest ja raadiohääle tegemisest ei piisa , vaja on tõelist meediumi . Vaja on olla kaugel ja et su hääl jõuaks eetri vahendusel tuhandete kuulajateni . Siis kuulaksid nii vanaema , õed , ema kui ka isa . Minu suureks salajaseks kergenduseks lõppes aga Külli tennisekarjäär traagiliselt . Ta murdis treeninglaagris õnnetult kukkudes käeluu ega saanud pärast enam järje peale . Algasid psüühilised häired ( troubles psychiques ) , mis väljendusid buliimias ja nutuhoogudes . Teda raviti . Tänapäeval on buliimia/anoreksia noorte tüdrukute seas nii levinud , et kergemaid juhtumeid ei mõtle keegi mingile kemoteraapiale allutada . Tol ajal polnud neid nimetusi , vähemalt Nõukogude Liidu meditsiinis , veel olemaski . Külli käis ajast ees ja pidi sellepärast kannatama . Kolmeteistkümnendaks sünnipäevaks ostis isa mulle kaamera , mida ma juba mõnda aega olin igatsenud . Mu unistused olid nimelt arenenud raadiost järgmisse etappi . Selleks oli film . Ma oleksin tahtnud küll ise filmis näidelda , kuid olin hiljuti , seoses murdeeas toimuvate muutustega avastanud , et olen äärmiselt inetu . Häbenesin oma keha ja nägu . Vaatasin imetlusega klassivenna Taaveti kaunist keha ja nägu . Mind hakati korraga klassis narrima , mida varem polnud kunagi juhtunud . Kehalise kasvatuse tunnis kutsuti mind mu argade ja kohmakate liigutuste pärast lehmaks ja tehti muugivaid häälitsusi . Hakkasin salaja metsas jooksmas käima ja ostsin endale hantlid . Mu sportlikud tulemused paranesid mõnevõrra ja narrimine õnneks lakkas . Jäin küll alatiseks kartma kollektiivseid pallimänge . Kaamerast , tõelisest filmikaamerast olin aga isale rääkinud juba mõnda aega . Ta pidas seda kalliks ja arvas , et enne peaksin ma siiski kaameraga filmima õppima . Aga üldiselt , imelikul kombel , polnud ta vastu ka . Ta polnud ihnes . Õdedele oli ta ostnud magnetofoni Astra . Kaamera osas tuli appi veel juhus . * Õdedest vanemat , Vellit , peeti üldiselt inetuks . Kuid ta oli keskmisest musikaalsem . Ta käis klaveritunnis ja meile kojugi osteti klaver . Klaveriõpetaja hakkas ka aeg-ajalt kodus käima . See oli keskealine kiilaspäine mees . Minu jaoks muidugi kuulus ta kategooriasse " täiskasvanud " , kes olid kõik umbes ühevanad , neist järgmine kategooria , mis pälvis mu tähelepanu , oli vanaema-vanuste naiste kategooria ; nende vastu tundsin teatud sentimentaalset nõrkust . Nüüd ma tean , et Velli klaveriõpetaja oli see , keda üldiselt nimetatakse vanaks perverdiks . Siis ma seda veel ei teadnud , aga ma jälgisin teda teatud vastikuse , samas fastsinatsiooniga . Tajusin tema ümber hõljuvat põlgust . Millegipärast kartsin , et võin ise saada samasuguseks , kartsin seda kohutavalt . Uurisin teda tihti salaja ukse vahelt , kui ta õele klaveritundi andis . Tal oli muuseas ühel käel , paremal , kaks sõrme puudu , sellepärast ei saanud ta jätkata ei oma pianistikarjääri ega ka kõrgemat klaveriõpetust . Ta olevat olnud väga andekas . Olin juhuslikult pealt kuulnud , kuidas vanaema , kellel üks ta sõbrannadest , Põllu-proua , külas oli , temaga seda klaveriõpetaja asja arutas . Klaveriõpetaja nimi oli Vello Saul . Põllu-proua versiooni kohaselt , mida ta oli kuulnud Vello Saulilt endalt , olevat härra Sauli sõrmed purustanud kirehoos telliskiviga üks naine , kes härra Saulisse armunud oli , kuid kellest härra Saul välja ei teinud . See seletavat ka härra Sauli naistevihkamist . Mõnikord kandis härra Saul endaga kaasas , üle õla rippuvas kotis , filmikaamerat . Filmimine , oli isa mulle öelnud , on Sauli hobi , see tähendab , harrastus . Pikka aega seostus sõna " hobi " mul vaid õe klaveriõpetajaga ja selles oli midagi häbiväärset . Kaamera oli vutlaris . Mina kõõlusin tihti klaveritunni juures või lähedal ja ükskord näitas härra Saul mulle kaamerat , et kui tahan , siis võin seda suristada , läbi objektiivi vaadata . Filmi polevat niikuinii sees . See oli hall ja oma väiksuse kohta üsna raske <arv> mm kitsasfilmikaamera Lantan , Leningradi Optika-Mehhaanikakoondise ( ) toode . Kaamerale käis alla käepide , millel oli päästik . Kõigepealt tuli vedruajam kaamera küljel olevast " vändast " ( tegelikult lame väljakäiv nupp ) üles keerata , siis sai päästikule vajutades käivitada lindiveomehhanismi . Kostis omapärane surin . Kaadriaknast paistis kõik teistsugune , teravam ja kirkam kui palja silmaga . Akent ümbritses roosa läbipaistev raam . Härra Saul näitas mulle , kuidas töötab muudetav suurendus ( <arv>,<arv> –<arv>x ) . Nüüd öeldakse selle kohta zoom . Sellega sai objekte lähemale tuua ja kaugemale viia . Lantani objektiiv toimis seega ka kerge teleobjektiivina . Neid termineid ja teisi õppisin ma aga juba " Filmiamatööri käsiraamatust " , mida härra Saul mulle laenas . Ja varsti sain endale ka härra Sauli halli Lantani . See juhtus nii . Just minu kolmeteistkümnenda sünnipäeva eel ilmus härra Saul meie juurde õhtul , väljaspool tunniaega ja väga erutatuna . Tema käed värisesid . Ta pakkus isale kaamerat müüa . Ta ütles , et tal on seoses ühe vana asjaga väga kiiresti raha vaja ja et midagi polevat parata , ta peab kaamera odavalt ära andma . Ja poiss , tähendab mina , olevat filmimise vastu niikuinii huvi tundnud . Mu isa on alati olnud hea ärimees ja nii omandaski ta kaamera , mis uuena maksis vist oma paarsada rubla , viiekümne rublaga . Mis tolle äkilise müügi taga tegelikult oli , sellest sain ma teada alles aastaid hiljem , kui härra Sauli üle kohut mõisteti ja kui talle lõpuks tingimisi karistus määrati . Sellest protsessist räägiti palju ja kuigi ma olin sel ajal juba kodust ära Tartus , sain minagi sellest kuulda . Sellest rääkis mulle õde Velli , kes siis oli juba noor mikrobioloog . Ta oli klavertunde tegelikult kogu aeg vihanud ja ei tulnud kõne allagi , et ta oleks konservatooriumisse läinud . Klaverit ei ole ta sestsaadik minu teada üldse puudutanud . Ta pole ka mehele läinud , töötab jätkuvalt ühes ja samas instituudis teadustöötajana , on kaitsnud väitekirja piimhappebakterite metabolismist ja tegeleb kõige meelsamini Külli kahe lapsega , kellele ta on praktiliselt ema eest . Need lapsed , Raimond ja Endla , on Velli tõeline kirg . Nad elavadki rohkem tema juures , ta sõidab nendega suveks alati kuhugi mere äärde , selleks paneb ta talvel oma väikesest palgast raha kõrvale . Lapsed on ka kenad ja andekad , õpivad mõlemad Tallinna Prantsuse Lütseumis . Külli ise on kunstnik , teeb videoinstallatsioone , mis minu arvates on ühetaoliselt neurootilised ja igavad , aga mille eest ta saab regulaarselt väikseid preemiaid ja fondidest raha , laenab aga siiski igal palgapäeval Velli käest , kes ei nõua kunagi tagasimaksmist . Aga ma praktiliselt ei suhtle oma õdedega ega tea nende elust kuigi palju , nagu nemad minugi elust . Ma ei ole neid kordagi Pariisi külla kutsunud ja nad on selle peale solvunud . Külli küsis minult ükskord , olen ma tõesti homo . Ja kui ma vastasin jaatavalt , küsis ta , kas ma ei tahaks ennast maharishi juures ravida . Maharishi kuulaks mu pulssi , koostaks mulle erilise dieedi ja ma saaksin terveks . Küllil nimelt on alati olnud mõni maharishi , preester , jutlustaja , TM-guru , sensitiiv-massöör või muu religioosse , vaimse õpetuse jagaja , kes sel hetkel valdab Külli jaoks absoluutset tõde ning ravib kõiki haigusi . Seejärel astub tolle " isa " asemele mõne teise õpetuse või sekti esindaja . Külli ise ei näe selles midagi ebajärjekindlat , ta lihtsalt on eelmises pettunud . Ta on ammu lahutatud ega ole uuesti abiellunud . Kui ma küsisin , miks peaks maharishi mind ravima , vastas ta imestunult , et see on ju ikkagi ebanormaalne , see homo-värk . Ma ütlesin : ahah . Ja sestsaadik ma pole Külliga suhelnud , saadan talle ainult sünnipäevakaarte , see teeb juba viis aastat . Aga härra Sauli üle peeti neil <arv>ndate algusaastatel protsessi " sugulise kire ebaloomulikul teel rahuldamise " paragrahvi alusel . Kui talle mõisteti tingimisi karistus , siis arvestades , esiteks , tema senist laitmatut eluviisi ( kuigi see rahuldamine oli tema hobiks olnud juba aastaid ) ja teiseks asjaolu , et ta polnud õigust-öelda läinud tegudele ( passer á l'acte ) : ta oli ainult filminud teiste tegusid . " Armatsevaid paarikesi metsa all , " nagu Velli äärmise halvakspanuga ütles . Tookord aga , kui härra Saul oma Lantani mu isale müüs ( kes kinkis selle sealsamas mulle peagi saabuvaks <arv>. sünnipäevaks ) , oli talle esimest korda peale sattutud ja ta oli ära hirmutatud . Need pealesattujad küll miilitsat ei kutsunud , aga kohkunud härra Saul otsustas ise oma pahe vastu võidelda , võõrutada end kaamerast . Samuti põletas ta oma tagaaias ära kõik filmirullid ; olevat olnud suur must suitsusammas . Ta elas koos oma vana emaga , kes tolle <arv>ndate protsessi ajaks õnneks juba surnud oli . Selleks ajaks oli härra Saul ( kohtus muidugi kodanik Saul ) , omandanud uue ja parema , <arv> mm kaamera . Vello Saul kaotas protsessi järel nii oma kaamera , mis konfiskeeriti kui kuriteovahend , kui ka kõik oma õpilased . Ta olevat hakanud jooma ja hulkuma , müünud ema maja maha , mõni aasta hiljem olevat ta leitud tänavalt surnuks külmununa . Lantan , mille ma tollelt " vanalt perverdilt " pärisin , oli niisiis <arv>mm amatöörkaamera . Ma ei filminud sellega kunagi midagi ebasündsat . Esialgu katsetasin loodusega . Aga linnud toidumajakese või pesakasti juures jäid peale nii väikeselt , et see ei sarnanenud sugugi kuulsate loodusfilmidega , mida ma näinud olin . Teleobjektiiv oli liiga nõrk . Seejärel üritasime koos Külliga – kellest peale tema väljalangust Eesti NSV noorte tenniselootuste seast ja langust isa silmis oli saanud mu liitlane – mängufilmi teha . Rohkem tuli sellest dokumentaalfilm . Külli rääkis kaamera ees oma elust ja sellest , kuidas ta vihkab isa . Kaamera vabastas teda . Sain aru , et ta on andekam kui mina . Loobusin filmimisest pikaks ajaks . Külli läks aga õppima kunsti ja pöörduski hiljem video poole , kus ta ka mõningast edu saavutas , kuigi kõik tema tööd on minu arvates tolle meie esimese ühisfilmi kordused . Alles keskkoolis , kui hakkasin kooliteatri lavastusi üles võtma , millest juba juttu oli , sain minagi teatud tunnustuse ja rahuldustunde osaliseks . Kuigi see polnud päris see , mida ma oleksin tahtnud filmida , ega ole , kui tõtt tunnistada , olnud siiani kunagi päriselt see . Tookord , <arv>-aastaselt oli mul ometi olnud kindel visioon : ma teen filmi Liz Franzist . Ta laulab ainult mulle , otse kaamerasse . Tänu mulle saab ta veel kuulsamaks ja mina saan samuti kuulsaks . Ma hakkan teda saatma tema kontsertturneedel , me läheme välismaale , suurtesse linnadesse . Mul on suur professionaalne kaamera ja minu kohta öeldakse : " Erakordne operaatoritöö . Tema autorifilmides on mingit tabamatut filosoofilist nõtkust . Mitte keegi pole lauljataris veel osanud avada sääraseid psühholoogilisi sügavusi . Filmikaadrite visuaalne keel kõlab täiuslikult kokku Liz Franzi laulude helikeelega . " Taolisi lauseid olin ma tundma õppinud , lugedes vabariiklikku kultuuriajalehte Sirp ja Vasar . Kuid mul polnud kunagi küllalt ettevõtlikkust , et põgeneda kodust või ülikoolist , minna Moskvasse ja järgneda oma kutsumusele . Ma pidin ootama veel hulk aastaid , enne kui mu kutsumus mu ise üles leidis , olemata siis küll enam ise päriselt see . Täna häiris mu suhteliselt rahulikuks muutunud meeleolu ( ma ei oota enam eriti kohtumist Askoga trepil , tema koputust uksele ) üks tõtt-öelda tühine vahejuhtum . Sõin just köögis keedetud pelmeene ( ei viitsinud turul käia ja pada teha ) , kui kuulsin enda pea kohal rääkimist . Seal on nimelt katuseaken , mida ma olen juba maininud . See oli lahti ja kõne kostis justkui otse mu pea kohalt , peaaegu nagu oleks räägitud siinsamas toas . Keegi rääkis ilmselt mobiiltelefoniga . Algul tundus mulle , et see on Asko , sest temaga ma olin alguses seal katusel käinud , aga siis sain aru , et see on võõra noore mehe hääl . Ta rääkis tühjast-tähjast ja rääkides kaugenes mu aknast , kuulsin plekk-katusel tema samme . Kuulsin ka veel , kuidas ta ütles : " Jah , kirjutab ikka , ei , midagi erilist pole ... " See võis ka olla " kirjutan ikka " , aga korraga oli mul tunne , et mees räägib minust . See oli küll täiesti absurdne ja ma heitsin endale ette taolist jälitusmaniakaalset mõtteuidu . Ometi oli ebameeldiv kujutleda , et keegi võib mind ülevalt vaadata . Kuigi sellest katuseaknast , mis on üsna sügavas šahtis , ei tohiks tuppa eriti näha , ja näha peaks olema vaid seda , kui ma köögi baarileti ääres söön . Ülejäänud tuppa , ja eriti kirjutuslauale vaatamiseks , peaks kasutama mingit periskoopi . Ühesõnaga , viskasin selle mõtte peast , niivõrd kui mõtteid saab peast visata . Ometi ei vabanenud ma irratsionaalsest tundest , et mind jälgitakse , vähemalt võidakse jälgida . Muuseas võib näiteks korteriperemees siin sees käia , tal on võti . Eile käis ta koos kahe töölisega , kes paigaldasid magamistuppa ruloo ( ma ei saa valges magada ja päike tõuseb juba kell pool viis ) . Need olid kaks joodikut , mees ja naine , muidu kenad inimesed , ainult nende järel pidi tükk aega tuba tuulutama . Nemad küll midagi ei nuhkinud ega vaadanud , kui vaatasidki kirjutuslaua poole , siis teatud aukartusega , mida tuntakse võõrapäraste asjade ( arvuti , raamatud ) ees . Korteriperemees ei ole ka seda nägu , et ta mu elu vastu mingit huvi tunneks , pigem oli ta tüdinud uutest kapriisidest , mida ma talle esitasin ( köögikanalisatsioon on umbes ) . Nii et kokkuvõttes peaksin ma olema täiesti rahulik . Ometi tuli mul tahtmine siit mõneks ajaks kuhugi ära sõita . Kas või päevaks-paariks , et pead tuulutada , meelt lahutada ( me changer les idées ) . Et seda on vaja , näitavad ka mõned mõttetud kompulsiivsed sammud , nagu oli see taro kaardipaki ostmine ( <arv> krooni ) " esoteerika- ja tervisekaupade " kauplusest . Mul nimelt tuli sellest poest uuesti mööda minnes ( nüüd ma olin temast juba teadlik ) mõte , et kui ma paneksin endale ise tarot , tuleks mul meelde , mida Liz Franz mulle tookord ennustas . Et mis kaardid tulid ja mida ta mulle nendega öelda tahtis . Tol ajal olid taro kaardid mul endal ka ( Liz Franzi kingitus , muidugi ) , kuid ma põletasin need paar aastat tagasi ära , <arv>. aasta talvel . Tegin seda Eestis , Antoni pool Hiiumaal olles , sest Pariisis pole mul kuskilt võtta tulekollet , aga Antoni maamajas pole ahjudest ja kaminatest puudust . See oli isegi mu peamine eesmärk , see kaartide põletamine , kui ma Antoni juurde läksin . Asi oli nimelt selles , et ma olin hakanud endale ise pidevalt kaarte panema ja see muutus juba painavaks . Ma tegin seda mitu korda päevas ega saanud kunagi rahuldavaid tulemusi . Seisud tulid kogu aeg kas halvad või absurdsed . Nii otsustasingi kaardid hävitada , sest see kõik paistis mulle ajuti , kui olin võimeline selgemaks pilguks , mitte ainult naeruväärne , vaid juba ka ohtlik . Siiski tundsin mingit imelikku ebamugavust , kui need suure arkaani ( suure saladuse ) Ülempreestrid , Paavstinnad , Surmad , Kuradid , Saatuserattad , Eremiidid ja teised , rääkimata väikestest arkaanidest ( Mündid , Sauad , Karikad , Mõõgad ) seal Antoni ahjus lõõmavatel sütel tuld võtsid ja näotuteks söelehekesteks muutusid . Mind valdas irratsionaalne hirm , et ma tegin midagi pöördumatut ja et seal põles ära mingi pooleldi lahendatud saladus , mis puudutab isiklikult mind ( mind ja Liz Franzi ) ja mida ma nüüd enam teada ei saagi . Räägin sellest kõigest vaid selleks , et anda aimu oma tolleaegsest vaimsest tasakaalutusest . Ja praegusest . Sõitsin aga ainult Riiga . Üürisin Riiga sõiduks endale auto , sest mu Opel Astral tuleks summuti ära vahetada , aga mul polnud viitsimist kuhugi garaaži minna . ( Ma ei tea , kuidas neid nüüd Eestis nimetatakse , kas ikka " autoteenindus " ? Nagu oleks auto mingi hingeline olend , peaaegu persoon , keda peab teenima ja armastama . ) Niisiis helistasin autorenti ja järgmiseks hommikuks kella kaheksaks toodi kahe uksega , automaatkäigukastiga ja <arv>,<arv> -liitrise mootoriga Mercedes ( ma ei tea , mis marki ) mulle Barclay hotelli ukse ette . Sõin seal hommikueinet , jätmaks autorendi mehele muljet , et elan hotellis , sest ma ei tahtnud talle oma Tartu-aadressi anda . Säärane konspiratsioon on muidugi naeruväärne . Esinesin autorendis ka Prantsuse kodanikuna , mulle tundub , et see tegi asja lihtsamaks , võib-olla luges aga veel rohkem mu Crédit Lyonnais' sinine krediitkaart . Eesti elanikel enamasti ei ole üldse krediitkaarte , on ainult deebetkaardid , sest pangad ei usalda inimesi . Inimesed usaldavad panku küll , sest hoiused kasvavat kiiresti , hoolimata sama kiiresti langevatest protsentidest , mis on reaalselt juba ammu negatiivsed . Eesti elanike enamik ei saa niisiis ka autosid rentida , sest krediitkaart on seal nõutav . Kuid ilmselt nad sellest kallist teenusest ei unistagi . Kõigil on oma auto . Piiril näitasin siiski Eesti passi , äratab vähem tähelepanu , mõtlesin . See oli muidugi valearvestus , sest kõige kahtlustatavam elanikekategooria on Eesti piiriametnike silmis Eesti kodanikud . Selle olen ma tegelikult juba ammu Tallinna lennujaamas selgeks õppinud , et mingil juhul ei tasu seista selle piirivalveputka taha , millel on silt " Eesti kodanikud " . See saba läheb kõige aeglasemalt . Piiripunkt , mille läbisin , asus Valga linna servas ja tegemist oli korralike tuliuute ( flambant neuf ) ehitistega , küllap Euroopa Liidu abiga rajatud . Ühtegi autot varikatuse all ootamas polnud , küll aga oli seal üks Läti piirivalvur , nii et sõitsin kohe tema juurde . Tema esimene küsimus oli , miks ma punase tule alt läbi sõitsin . Ütlesin , et ei näinud , päike paistis peale . Tegelikult ma ei vaadanudki . Seal on selline süsteem , et nad lasevad kõigepealt tule all oodata ja siis , kui tuju tuleb , lubavad ette sõita . Muidu pole ilmselt küllalt soliidne . Seejärel lasi ta mul auto ajada täpselt stoppjooneni . Pidin autole tegema veel lisakindlustuse , sest Eesti liikluskindlustus Lätis ei kehti . See kõik ei võtnudki rohkem aega kui ehk veerand tundi . Maastik ja majad Liivimaa Läti-poolel ei erine eriti Eesti-poole maastikust ja majadest , aga mingi teisenemine siiski toimub . Näiteks ilmestavad külasid sageli ilusad romantiliste kaunistustega veetornid . Eestis sääraseid ei näe . Suuremat osa Valga–Riia teest palistavad aga metsad , ilusad kuivad männikud ( päev oli peaaegu kuum , nende lõhna tuhises autossegi ) , mis ulatuvad Riia alla välja . Riia linn ei ole rajatud viljakate tasandike keskele nagu Pariis , tema tagamaaks on viljatud luitealad , nõmmed . Ilmselt sai keskajal otsustavaks vaid strateegiline asukoht Väina ( Daugava ) jõe suudmes . Riiga sisse sõites tundsin kohe , et tegemist on suure linnaga . See on teistmoodi tunne , mida Tallinnas tunda ei saa , Tartust rääkimata . Suurlinn on koht , kuhu sa võid kaduda ja kus sinuga võib midagi juhtuda . Mingi transformatsioon : sisened ühena , väljud teisena , kui üldse väljud . Olin selle tunde vahepeal täiesti unustanud , kuigi olen Pariisist ära olnud vaid poolteist kuud . Pariisis olles ma seda erutavat aimust muidugi ammu enam ei tunne , kuid huvitaval kombel tabab see mind ka Pariisi tagasi tulles iga kord uuesti . Riia tuletas mulle seega meelde , kust ma tulnud olen , aktualiseerides ühtlasi vajaduse sinna peagi tagasi minna . Oli selge , et ma ei saa jääda ei Tartusse ega üldse Eestisse , seal ei oota mind ees enam miski , ainult taga , hulk asju , mis kisuvad tagasi . Parkisin oma rendiauto kuhugi puiesteele ( sõit oli olnud tõeliselt mugav , kuigi algul olin olnud automaatkasti vastu , ma pole sellega harjunud ; aga heaga harjub kohe ) , maksin parkimise eest . See ei läinud küll nii libedasti , sest selleks oli münte vaja . Olin Tartust endale Läti vääringut ( lats ) vahetanud , aga parkimisautomaati tuli lasta münte . Latt on samuti fikseeritud eurole nagu Eesti kroongi , kujutades endast seega samuti vaid teatud natsionalistlikku kamuflaaži , mis peab looma tunde sõltumatusest . Tegelikult ei valda kumbki riik absoluutselt mitte mingeid iseseisva finantspoliitika elemente , nende rahvuspangad on vaid ilusas rahvuslikus kujunduses pangapiletite emitaatorid ja distribuutorid . Need piletid võiks kohe asendada eurodega , mis oleks ka mugav , sest kuigi nende kurss on fikseeritud ja püsiv , ei ole nad konverteeritavad kuskil mujal kui kodumaal ja naaberriikides . Läti lati kurss fikseeriti erinevalt Eesti kroonist väga kõrgele , see on umbes nagu Suurbritannia nael . Seega oli mul vaja oma Tartust ostetud viielatine müntideks vahetada . Sealsamas kõrval asuski postkontor ( Latvijas Pasts ) ja ma olin kindel , et saan sealt vajalikud mündid . Postkontori iga luugi taga oli üks naine , kes millegagi tegeles , ja iga naise nina ees luugil oli lätikeelne kiri , mis ilmselt tähendas " suletud " , ja nool , mis viitas järgmisele luugile . Neid nooli mööda edasi minnes jõudsingi luugini , mille ees ei olnud noolt . Selle taga istuv noor naine arutas parajasti elavalt ühe vanema postitöötajaga mingit ametialast küsimust , osutades korduvalt oma käes olevale väikesele kollakale formularile . Kuigi läti ja eesti keeles on suurel hulgal ühise päritoluga sõnavara , olgu vastastikuseid laene või laene saksa , aga ka vene keelest , on nende keelte põhistruktuurid küllalt erinevad ja lätikeelset kõnet eesti keele põhjal mõista pole võimalik . Kirjaga on pisut lihtsam ( näiteks tund on läti keeles stunda jne. ) . Lugesin noore naissidetöötaja rinnasildilt , et ta on Riia <arv>. sidesõlme sideoperaator Inga . Nimi " Inga " oli mulle pettumuseks ja nagu selgus , ei sujunudki meie konversatsioon Ingaga kuigi edukalt . Inga on nimelt läti nimi ja ma oleksin eelistanud näiteks Ljubovi või Anastassiat , sest ma olen kuulnud , et lätlased võitlevad aktiivselt oma rahvuskeele koha taastamise eest riigi administratsioonis , avalikus ning ärielus . Nimelt on Läti elanikkonnast veel suurem osa mittelätikeelne kui Eesti elanikkonnast mitte-eestikeelne . Umbes <arv>% , Riias veel rohkem . Valdav enamik neist mitte-dest on venekeelsed ja vene keel oli nõukogude perioodil Lätis üldtuntud idioomiks , seda enam , et lätlastel on vene keelt suurema lingvistilise läheduse tõttu lihtsam omandada kui eestlastel . Liz Franzil polnud omal ajal Riias mingeid keeleprobleeme , sest esialgu aitas Juri tal asju ajada , seejärel aga õppis ta ise vene keele piisavalt selgeks . Kuid omandatud oskused võivad muutuda üleöö ebafunktsionaalseks . Pöördusin Inga poole loomulikult vene keeles , sest muid ühiseid dialekte meil ilmselt polnud . Minu meelest oleks olnud naeruväärne arendada ingliskeelset vestlust , pealegi ütles mu vaist mulle , et see ei oleks Ingale sugugi lihtsam olnud . Inga vastas mulle esialgu läti keeles , kuid läks seejärel siiski vastumeelselt üle vene keelele , mida ta rääkis palju paremini kui mina . Seda tegi ta selleks , et teatada : peenraha on tal vähe ja ta ei kavatsegi viimast ära anda , sest seda läheb tal päeva jooksul veel vaja . Ma imestasin selle teate üle väga ja püüdsin Ingat veenda , et postkontor ei saa ju ometi funktsioneerida metallraha ( monnaie , vn . ) pideva defitsiidi tingimustes , seda enam , et kõik harilikud postimaksevahendid maksavad lati kõrget vääringut arvestades vaid sajandiklatte ehk santiime ( nagu Prantsusmaalgi vanasti : centimes ) . Kuid Inga jäi oma keeldumisele kindlaks ning mu argumentatsioon muutis ta veel vaenulikumaks . Alles postkontorist välja minnes taipasin , et oleksin võinud temalt ju postmargi osta , siis oleks ta ikka pidanud mu viielatise lahti vahetama . Aga postmarki oleks saanud kasutada Liz Franzile postkaardi saatmiseks ( mida ma hiljem tegingi ) , sest mingi intuitsioon ütles mulle , et see kaart , Riiast saadetud kaart , ei tuleks mulle tagasi ja jõuaks nimelt temani , olgu ta kus tahes . Aga ma ei tahtnud enam ka Inga juurde tagasi minna , sest kogu see Pasts meenutas mulle liialt nõukogude võimu aegseid sideasutusi ja üldse asutusi . Mina ei tunne nõukogude administratsiooni vastu küll mingit nostalgiat . Münte sain vastasasuvast Hansapanga ( lt . Hansabanka ) kontorist . See on eestlaste asutatud ja nüüd peamiselt rootsi kapitalile kuuluv finantsasutus , mis on laienenud üle kõigi kolme Balti riigi . Hansapangas raha vahetades tundsin kerget rahvuslikku uhkust ja üleolekutunnet , millel muidugi polnud mingit alust majanduslikus reaalsuses . Maksin parkimise kuni kella viieni , sest teadsin , et kauem ma Riias olla ei taha , kuid samas sunnib ettemaks mind siiski enam-vähem viieni paigal püsima . Kõndisin läbi vanalinna jõe äärde , kuid tulin sealt kohe tagasi . Vana Riia asub ühel pool jõge . Daugava on Riia kohal juba väga lai ja sillad on ilmselt üsna hiline nähtus . Nii asuvad teisel pool jõge vaid uusrajoonid . Riias puudub seega kogu see vasak- ja paremkalda asi , mis on Pariisis ja Tartus . Riia sillad viivad justkui kuhugi mujale , linnast välja , teise linna või teisele maale . Nüüd alles sain aru , mida tähendas õieti see Liz Franzi Moskva-perioodi laul , mida ma tänini polnud õieti osanud Riiaga seostada :  Alles seal , üle Daugava vaadates ( ja sillale minemata ) sain aru , et see laul on Riiast ja Juri Katzist . Too sümboolne sillal seismine on nagu lõputu hüvastijätt , nii Juri Katzi kui ka võib-olla oma esimese noorusega . Ühtlasi , see jutt unustamisest on katse ennast Riiast ja Juri Katzist lahti loitsida . Või ka siiski leppimine sellega , et Juri Katz ja Riia on jäänud minevikku ja et tegelikult on nad ka meelest ära läinud , ja et igatsus , mis nende järele on jäänud , on igatsus millegi sellise järele , millel nendega õieti pistmist pole . Ma tea , kuidas Liz Franz Riiast ära sõitis või mis nende vahel juhtus või oli . Tean , et nad säilitasid siiski mingi sideme . Kas veel kohtusid , ei tea . Juri Katz pääses aastaid hiljem , vist <arv>ndate lõpus koos oma emaga lõpuks välismaale , selle väikese limiidi raames , mis Nõukogude Liit oli andnud oma juutidele Iisraeli rändamiseks . Neil olevat olnud sealpool ka sugulasi , ühesõnaga , ma täpselt ei tea . Tean aga seda , et Juri Katz polnud Iisraeli läinudki , vaid läinud hoopis New Yorki . Tema ema , kes ometi oli oma elus palju kolinud , ei elanud seda elukoha- ja kultuurivahetust ilmselt siiski üle , sest olevat peagi New Yorgis surnud . Ja pärast seda olevat Liz Franz kaotanud ka Juri Katzi jäljed , või õieti olevat läinud , " nagu ikka läheb " : nad võõrdusid ja ununesid teineteise mäludes , postkaartide vahetamine , mis niigi oli harv , jäi sinnapaika . Kuni siis ilmusid välja need mungad , isa Vincenzo ja isa Salvatore . Aga ma ei tea siiamaani , kas Liz Franz tollel " nuttude perioodil " , mis kestis ligi aasta , sai Juri Katziga tegelikult ühendust või koguni kohtus temaga . Isade visiidid tuurisid väidetavalt edasi , nad olevat nende majas muutunud peaaegu et perekonnasõpradeks , lisandudes loogiliselt Umberto preestrist vennale . Kahele isale lisandus pealegi veel kolmas , isa Serafimo , kes olevat ilusti flööti mänginud . Ma tahtsin neid isasid kangesti näha ja Liz Franz lubas mind nendega kokku viia , aga seda siiski ei juhtunud . Ma mõtlesin tollal nimelt päris tõsiselt kloostrisse minekust , see tundus mulle ainuõige teena , kuigi ma ei uskunud sugugi katoliiklikesse dogmadesse . Mulle näis siiski , nagu võiksin ma kloostris rahu leida , kuidagi ( vaimulike harjutuste teel ? ) vabaneda , tõusta kõrgemale tollest piinavast ihast ja seksuaalsest obsessioonist , frustratsioonist , sublimeerida oma viljatu ja mõttetu seksuaalsus üks kord ja lõplikult millekski muuks , ma ei tea , vennaarmuks , omakasupüüdmatuks inimesearmastuseks vms. Teiseks näis mulle , nagu võiksid kloostrimüürid varjata mind lõplikult Liz Franzi eest . Liz Franz isegi nagu toetas mu kloostrifantaasiaid ja lubas isadega minust rääkida . Siis aga kohtusin ma Amidiga ja kloostri-asi langes iseenesest päevakorralt ära . Kuhugi kadusid ka isad , vähemalt ei olnud neist enam juttu . Sealjuures oli isa Serafimo mänginud samuti teatetooja rolli . Nimelt oli tal mingi seos Moskva ja sealsete katoliiklastega , ta käis ka ise sageli Venemaal , ja tema oligi toonud Liz Franzile sõnumi Konstantini surmast . Mitte et Konstantin oleks enne surma usku vahetanud , aga ilmselt ta puutus katoliiklastega kuidagi kokku , ehk oma tuttavate muusikute kaudu , kelle seas ka Venemaal on roomakatoliiklasi , küllap seoses muusikakultuuriga , mis ju lääne kirikuga nii tihedalt seotud on . Igatahes olevat just isa Serafimo toonud Liz Franzile Moskvast selle väikese ikooni , mille Konstantin Remets talle pärandanud oli . Ma ei tea , millesse Konstantin Agafonofitš suri , aga ta pidi sel ajal olema juba seitsmekümne ligi , nii et küllap see mõni haigus oli . Konstantini surm lõpetas ühtlasi , imelikul kombel ka Liz Franzi nutuhoogude tsükli . Ja too aasta , kui järele mõelda , oli meie suhtes tähtis veel selles mõttes , et sestsaadik pole meie vahel olnud enam sugulist läbikäimist . Oleme olnud koos nii-öelda õe ja vennana . Ma olin rahul , et ma enam oma vastumeelseid mehekohustusi täitma ei pidanud , kuid aeg-ajalt hakkasin meie vahekordade järele ka nostalgiat tundma . Kord isegi helistasin Liz Franzile ja palusin tal kiiresti Pariisi lennata , sest mul on , nagu ütlesin , temaga midagi väga tähtsat arutada . Tegelikult tahtsin vaid temaga magada , ma ei tea , temasse uinuda , kustuda , surra . Kui ma aga lennujaama hallis nägin seda juba vanemat naist , sain aru , et mu kujutlus oli mind jälle alt vedanud . Korraldasin talle tookord mitu inetut stseeni ja just siis leidis aset ka meie vestlus Kunstide sillal , kus ma teda veensin , et ta oma " pardipoja " vabaks laseks , teadmata isegi , mida see vabakslaskmine peaks tähendama ( ei saada enam raha ? ) . Sellest kõigest ja igasugu muudest asjadest mõtlesin aga juba kohviku Nostalgija terrassil . See kohvik , uhke sajandialguse interjööriga , asub Riia vanalinnas mingi jalakäijate tänava ääres ja lõuna paiku liikus sealt mööda lakkamatu inimvool . Tellisin teed , pelmeene , pannkooke . Ettekandjad olid õnneks vene tüdrukud , väga lahked ja viisakad , õnnelikud , et ei pidanud minuga suhtlema läti ega inglise keeles . Pelmeenid olid pealegi väga head . Möödakäivaid inimesi jälgides tundsingi seda erilist rahu , mida võib tunda just suurlinnas , kui selle voolust natuke kõrvale astuda . Millegipärast ei istu ma Pariisis enam peaaegu mitte kunagi kohvikuterrassil , aga võib ka olla , et ma olen seal omandanud juba permanentse kõrvaltvaatajaseisundi , millesse minekuks mul enam kohvikuterrassi vaja polegi . Riia inimesed tundusid märksa mitmekesisemad kui Tallinna või Tartu omad . Suures linnas on igaüks oma isikliku hullusega natuke rohkem üksi kui väikeses kohas , ta võib selle natuke vabamalt välja arendada , paista niisiis rohkem sellena , kes ta on , kui sellena , kes kõik on . Ka Riia poisid tundusid ilusamad ja huvitavamad , vastasid meelsamini ja vabamalt pilgule , ei teinud kohe karmi või kohkunud , teeseldult imestunud nägu . Tõsi , ma ei asunud ühegagi neist lähemasse suhtlusse . Asko tuli mulle meelde alles ära sõites . Olin mõelnud talle Riiast midagi osta , aga polnud käinud üheski poes . Õigupoolest ma ei teadnud ka , kas soovin temaga enam nii väga kohtuda . Mu rassistlik allergia rumaluse vastu osutus siiski suuremaks , kui olin arvanud . Mis muudab muidugi üldse problemaatiliseks endast viisteist aastat noorematega lävimise pikemalt kui viis tundi . Sest viie tunni jooksul ei tule rumalus veel välja , viie tunni jooksul töötab ainult nooruse võlu ja iga rumaluse õigustamiseks leiad sa automaatselt ja välgukiirul tuhat vabandust ( ta ei mõelnud seda päris nii , need on kellegi teise sõnad , mida ta järele kordab , tegelikult on tal ju omamoodi õiguski , ka nii võib asjadele vaadata , tema vanuses ... jne. ) . Uuesti Eesti–Läti piiri ületades olin piiripunktis sel hetkel samuti ainus reisija ning Eesti tolliametnikud tegelesid minuga erakordse põhjalikkusega . Ma ei tea , võib-olla on üüriautoga sõitmine kahtlane , võib-olla neil lihtsalt pole midagi teha , võib-olla tunnetavad nad pärast hiljutisi sündmusi – sarimõrtsukad , kellest juba juttu oli , ületasid nimelt Valgas Eesti–Läti piiri , toimus tulevahetus – kuidagi eriliselt . Et nende elu on pidevas ohus ja ühtlasi asuvad nad kuritegevusega võitlemise esimesel tulejoonel . Pidin avama kõik auto luugid ja sahtlid , näitama , kus on kerenumber ( auto identifitseerimiseks ) , mille asukohta ma loomulikult ei teadnud . " Kuidas te siis ei tea , kus on kerenumber ? " küsis tolliametnik minult halvakspanevalt . " Kuidas te ilma kontrollimata üldse auto rendile võtsite ? Kõik inimesed teavad , kus on selle auto kerenumber , millega nad sõidavad . " Märkasin , et juba mitmendat korda antakse mulle Liivimaal mõista , et ma ei kuulu inimkonna koosseisu . Aga kõige absurdsem küsimus , mille peale ma juba vihastasin ( kerenumbri leidsid nad ise kohe üles , tegelikult nad teadsid küll , kus see on , kontrollisid vaid minu lojaalsust ) , oli tolliametniku mitmuse esimeses pöördes formuleeritud : " Ja mida me siis Lätis tegime ? " Ma ei osanud selle peale esialgu kosta iid ega aad . Sedavõrd ootamatu oli see huvi " meie " tegevuse vastu . Midagi säärast ei ole ma kogenud veel ühelgi piiriületusel . Et tolliametnik tunneks huvi su isikliku lähimineviku vastu . Esimene kord , kui ma jõudsin Pariisi , Nõukogude passiga , küsis Roissy lennuvälja politseinik minult küll , milleks ma Prantsusmaale lähen , aga selleks küsimuseks ma olin valmistunud ja ladusin ilusti kõik ette , kuidas ma külastan sõpru ( mu viisa oli saadud fiktiivse küllakutse alusel ) ja ajaloolisi vaatamisväärsusi , muuseume , Louvre'it jt. – mida aga ametnik enam ei kuulanudki , ta oli juba templi passi löönud ja ootas , et ma tema leti eest ära läheksin . Aga see Eesti Vabariigi tolliametnik paistis oma küsimust täiesti tõsiselt mõtlevat , sest ta jäi mulle otsa vaatama ja ilmselt ootas ammendavat vastust : mida ikkagi üks Eesti Vabariigi kodanik oli teinud välismaal ? Liiatigi , kui ta pole sealt praktiliselt mitte midagi kaasa toonud ( tolliametnik oli hoolega üle vaadanud ka mu kuulamiseks kaasa võetud CD-plaadid , mille kohta ma väitsin tõeselt , et need olid mul kõik juba enne Läti-reisi olemas ) . Olles ennast natuke kogunud , ütlesin talle , et käisin muuseumis . See minevikutunnistus oli küll sama vale kui üksteist aastat tagasi Charles de Gaulle'i lennuvälja piiripolitseinikule antud tulevikulubadus , sest nagu seekord Riias , ei käinud ma ka tookord Pariisis üheski muuseumis . Ja hoolimata isegi sellest , et see " tookord " venis aastatepikkuseks . Ma pole tänini käinud üheski Pariisi muuseumis . Ma pole kunagi aru saanud sellest omapärasest kultuuritarbimisrituaalist , milleks on " muuseumide ja vaatamisväärsuste külastamine " . Kuid seegi kord osutus too kultuurilis-konformistlik vale tõhusaks , sest rohkem tolliametnik ei küsinud . Tundsin suurt kergendust , sest küsimusele " Mis muuseumis ? " oleksin ma juba vastuse võlgu jäänud . Ma ei tea ühtegi Riia muuseumi . Mul lubati edasi sõita , siseneda nii-öelda oma kodumaale . Väikeriigid oma pühade ja puutumatute piiridega on siiski natuke perverssed . Aga nad on harva ajalooliselt pikaealised , kui nad ei sobitu just mingisse suurvõimudevahelisse tasakaaluskeemi . Valga/Valka tuliuus piiripunkt kaotab tõenäoliselt õige pea oma funktsiooni , kui Vana-Liivimaa alad ühendatakse Euroopa Liiduga . Tegelikult külastasin ma Riias siiski ka ühte ajaloolist vaatamisväärsust . Kuid tõde ei tulnud mulle ametnikuga suheldes kohe meeldegi . Tõenäoliselt oli valetamine instinktiivne , sest harva , kui administratsioon ootab teilt tõest vastust . Vastus peab vastama pigem ootustele kui tõele . Tõde mu turistlikust tegevusest seisnes aga selles , et mõõtsin sammudega ära Riia toomkiriku , sest mind huvitas , kui palju ta Tartu omast suurem on . Tundus küll suurem . Tartus aga selgus , et Riia oma on küll pisut laiem ( <arv> sammu Tartu <arv> vastu ) , kuid see-eest lühem ( <arv> : <arv> ) . Pealegi oli Tartu Peeter-Pauli katedraalil ikkagi kaks torni , nagu ühel õigel gooti katedraalil olema peab , kuna Riia omal on ainult üks tsentraalselt paigutatud jäme torn , nagu Tallinna kirikutelgi . Kokkuvõttes võib seega tõele vastata ka ajaloolaste väide , et XV sajandil , kui Tartu toomkirik rajati , ületas see linn oma kaubakäibelt , tänu erisuhetele Novgorodiga , isegi Riiat . Riiast Tartusse tagasi , oma korterisse jõudes tundsin siiski mõnusat kojusaamise tunnet . Paistab , et ma kodunen kiiresti , peaasi , et oleks oma , omaette korter . Ma ei kannata hotelle . Nõukogude perioodil ma unistasin neist , Liz Franziga ringi reisides olen aga teada saanud , et vihkan neid . Ka ei talu ma ühiselu mitte mingisuguses vormis ja tõenäoliselt ei taluks väljaspool oma fantaasiaid ka mitte mingisugust kooselu . Tuppa astudes märkasin laual üle-eelmisel päeval ostetud kaardipakki ja mul tuli kohe tahtmine endale kaarte panna . Suured arkaanid olid mul juba varem eraldi pakiks sorditud , väikestega ei oska ma panna , ma ei ole nende tähendust ära õppinud ja nad ei ole nii huvitavad ka . Tegelikult on ainus divinatsiooniskeem , mida ma Liz Franzilt mäletan , nn. väikest rist , neli kaarti pluss viies . Kõigepealt tuleb hoolega segada , siis vasaku käega tõsta , siis laduda : paremale , vasakule , üles , alla . Ma ei mäletanud siiski , kas keskele pandi ka kaart või arvutati see nelja kaardi numbrite ristsummast . Väike rist tuli selline : XIII III ( Keisrinna ) X ( Saatuseratas ) XII ( Poodu ) Risti keskele tuli pannes VI ( Armunu ) , liites ( <arv>+<arv>+<arv>+<arv>=<arv> , <arv>+<arv>=<arv> , <arv>+<arv>=<arv> ) aga II ( Paavstinna ) . Kui ma õigesti mäletan , osutas vasakpoolne kaart sellele , " mis on sinu poolt " , parempoolne oli see , " mis on vastu " . Üleval oli " tee tulemuseni " ja all " tulemus " . Keskmine näitas vist midagi sellist nagu " sinu üldine olukord praegu " . Ma ei tea , kas Keisrinna – kes hoiab ühes käes valitsuskeppi , teises kotkaga vappi , ning vaatab ( kaardipanija , vaataja suhtes ) paremale , seega lugemise suunas , " tulevikku " – on antud juhul Liz Franz . Keisrinna oli minu teada midagi sellist nagu " maailma kuninganna , kes valitseb oma mõistuse ja eritlusvõimega " , teadvus , tarkus , Athena . See on niisiis minu poolt . Saatuseratas , niisiis antud seisus Keisrinna vastasjõud , on minu Marseilles' taro pildil vändaga ratas , mis viib vastupäeva keereldes paremal küljel üles üht loom-inimest , vasakul alla teist ( umbes nagu seelikuga ahvi ) , kuna ratta ülemisel puutujal troonib , mõõk käes , kroon peas ja nahkhiiretiibadel punane mantel , kolmas , kõige inimesetaolisem , see , kes parajasti on tipus . " Teeks , mis viib eesmärgile " on niisiis kaart number <arv>. See on traditsiooniliselt nimetu kaart , millel kujutatakse luukeret , kes niidab oma punase vikatiga musta maad , kus vedeleb konte , käsi , jalgu , päid . Seda nimetut kaarti kutsutakse muidugi ka Surmaks ja minu ostetud kaardil on see nimi ka kirjas , nii prantsuse kui ka vene keeles , sest antud väljalase on mõeldud levitamiseks endise Nõukogude Liidu aladel . <arv> on teadagi õnnetusenumber , kuid ma ei oska öelda , kas ka minu jaoks , sest see on mu sünnikuupäev . Nimetu kaardi osas tekkis meil Liz Franziga konflikt , sest ta tahtis seda tõlgendada kui meie ühist kaarti . Asi on nimelt selles , et see on tema kui Skorpioni sümbol , numeroloogiliselt aga ka minu oma . Niisiis oleks Surm meid ühendanud . Kuid mulle see tõlgendus ei meeldinud , samuti nagu kõik tema teised püüded ehitada mingit " meiet " , millest ta ei loobunud kunagi . Oli asju , mis " meile " meeldisid , teisi , mis " meile " vastukarva olid . Ma tõesti vihkasin seda " meiet " . Iseenesest pole XIII kaart aga divinatsioonis ( ennustamises ) sugugi ainult õnnetusttõotav . Isegi pigem vastupidi . Kontmees kuulutavat " vana lõppu " ( see Liz Franzile väga meeldis : koos lõppes meil kõik vana ja algas miski täiesti uus , nagu Edith Piafi laulus ) , niites ühtlasi tee vabaks taassünnile , lubades astuda uuele astmele ja kogu see staff . Aga ta võib tähendada ka lihtsalt surma . Tulemus , millele Vikatimees viib , on antud juhul seega Poodu , kahe puu vahele pandud rohelise põikpuu küljes ühte jalga pidi rippuv noormees , käed selja taga ( seotud ? ) . Tema poos on sealjuures üsna sundimatu , ta ei paista kannatavat . Poodu on teatud Tagurpidi-Ants ( persoon eesti kunstfolkloorist , kes teeb kõike süstemaatiliselt vastupidi ) , nonkonformist , rebell . Tema " kõrgem " tähendus on aga midagi sellist nagu " illusioonidest loobumine , ohverdus , mis viib inimese teisele , spirituaalsele tasandile " . Üldseisundi kohta ( tsentraalne , viies kaart ) tekkis aga tänu mu teadmatusele kaks võimalikku versiooni . VI ehk Armunu kujutab noormeest , kes seisab kahe naise vahel ega suuda nende vahel valida . Üks , vasakul ( ikka vaataja suhtes , tegelikult seega noormehe paremal käel ) , on tumedate juustega ja ilmselt vanem . See sümboliseerivat maist , kirglikku armastust . Ta hoiab kätt omastavalt noormehe õlal . Teine , paremal ( noormehe vasakul käel ) , on blond ja noor , ta osutab käega noormehe , samuti blondi , südamele . Tema sümboliseerivat vaimset , taevalikku armastust . Noormees ise vaatab vasakule , seega minevikku , ühtlasi aga vanema naise , maise armastuse poole . Ta ei suuda valida . Kuid valik on tema eest juba tehtud . Nimelt lendab noormehe pea kohal päikeseketta taustal väike Amor ehk Eros , kes on oma vibult vallandamas noolt . Noolt noormehe südamesse sihtides vaatab puto paremale , noore naise poole . Teine situatsioonivariant , milleks liites tuli II , on aga Paavstinna või Paavstitar ( Papesse ) . Papesse on kolmekorruselist kollast tiaarat ( esimesel korrusel punased , teisel rohelised õied ) kandev vanem naine . Tema juukseid katab valge loor , punase kleidi peal on sinine keep . Ta istub , hoides käes avatud raamatut , mille lehekülgedele kirjutatu on aga loetamatu . See olevat korraga nii Eluraamat kui ka teatav alkeemiku käsiraamat . Ta vaatab vasakule , " minevikku " , nagu Armunugi . Papesse olevat alateadvuse sümbol , ühtlasi olevat ta saladuste ja müsteeriumide järele valvav preestrinna , initsiatsiooniriituse läbiviija , selgeltnägija ( kehaliselt käbinääre ehk nn. kolmas silm ) , suur heategija ja Elu teenijanna , Egiptuse jumalatar Isis , kes äratab surnuist Osirise , oma venna ja armukese , kellega nad Plutarchose versioonis olid kaksikud ja ühtisid juba emaihus . Osiris on nimelt Sethi või Typhoni poolt rebitud neljateistkümneks tükiks . Isis korjab ja liidab kokku kõik tükid , peale ühe , mille Niiluse kalad on nahka pistnud , nimelt Osirise fallose . Kuid targa naisena meisterdab Isis ise Osirisele uue fallose , mille ta ka sealsamas ära pühitseb . Isisest sai meie ajaarvamise alguseks praktiliselt kõigi emade-jumalannade ja jumalataride-armukeste koondkuju , kurbade ja vaevatute lohutaja , Meretäht ( Isis Pelagia ) , kelle peamiseks atribuudiks oli müstiline roos ja kelle paljud elemendid leidsid taaskasutust Neitsi Maria kultuses . Ma ei tea , aga mind on sageli huvitanud , kas Liz Franz on ( oli ) traditsioonilises mõttes neitsi . Iseenesest ei ole see täiesti välistatud , arvestades tema suguelulisi eelistusi . Kuna meie vastav läbikäimine piirdus aga ainult fellatsiooniga , ei saanud ma seda kunagi järele uurida . Kuid see küsimus jäi mind mingil määral painama . Lahendasin selle enda jaoks otsusega , et iga naine , kes pole sünnitanud või kes pole vähemalt olnud rase ( kuigi ma ei saa kinnitada , et Liz Franz pole seda olnud ) , on sisuliselt neitsi . Ma ei näe , et nn. neitsinaha purustamisel ehk füüsilisel defloratsioonil oleks siin mingit olulist tähtust . Seda minu hüpoteesi kinnitas ka Lindalt saadud tunnistus , mida ma juba refereerisin . Ma usun niisiis , et Liz Franz on neitsi . Eurovisiooni lauluvõistluse , mida peeti tänavu Tallinnas , võitis Läti . Mul polnud vähimatki kavatsust Eurovisiooni vaadata , aga juhtus nii , et vaatasin seda siiski , ja veel suurelt ekraanilt , mis oli üles seatud uue Tallinna hotelli Radisson SAS kahekümne neljanda korruse vastuvõturuumi . See oli kutsetega õhtu ja sinna kutsus mind Herbert Treumann . Ta on nüüd tuntud ja hästi makstud advokaat , tema erialaks on majanduskuriteod . Meie tutvus pärineb <arv>. aastast . Herbert Treumann oli siis viimase kursuse juuratudeng , kes tahtis väga filmi teha ja mina olin just saanud riiklikult filmikompaniilt Tallinnfilm rohelise tule oma esimese iseseisva töö " Raudteevahimaja " tegemiseks . Tuleb öelda , et see film kujunes mulle ühtlasi läbimurdeks , pälvides kohalikus kriitikas tähelepanu oma " uudse , originaalse visuaalse keelega " , mille ma olin kompileerinud mitmetest Eestis vähetuntud eksperimentaalsetest filmidest . Ma imestan siiani , et ükski kriitik isegi ei vihjanud õrnalt mu tõelistele eeskujudele ja allikatele . Viidati küll mõnele teosele , millest tollal ringkondades räägiti . Mitmeid neist polnud ma kunagi näinud ja kahtlen , kas need kriitikudki alati olid . Üks eriti lennukas analüüs jõudis välja isegi Fellini " E la nave va " ( " Ja laev läheb " ) juurde . Sellise kõrvutamise üle olin uhke , kuigi ma Fellinit jälestasin . Kogu mu film oli tegelikult ainult illustratsioon Liz Franzi lauludele ja pealkirigi , kogu idee , pärines mõistagi tema " Raudtee " -plaadilt . Tõsi , mind on lapsest saadik võlunud raudteed , rongid ja eriti raudteevahimajakesed . Neid rongiaknast nähes kujutlesin ma tihti , et ma olen tegelikult raudteevahi poeg , raudteevaht aga hukkus rongiõnnetusel ja tema naine müüs mu kahesaja rubla eest mu vanematele , kes niisiis polnudki minu vanemad . Nüüd ma tean , et see on üsna levinud lapsepõlvefantaasia , see kujutlus oma leidlapselisusest , salatud kõrgest päritolust . Raudteevahimajakesed olid imepisikesed , seal võis olla vaid üks tuba ja köök , neid ümbritses tihti aed , kus õitses kirsse , õunapuid , sügisel suuri värvilisi daaliad . Raudtee oli nõukogude perioodil üleliiduline struktuur ja ka Eestis töötasid raudteel peamiselt venelased . Mul õnnestus aga siiski Kehra ja Aegviidu vahelt metsade keskelt leida eestlasest raudteevaht , kes pidas seda ametit neljandat põlve järjest . Tolle majakese juurde ei viinud mingit sõidetavat autoteed , välismaailmaga oli ikka ühendust peetud väikese Mustjõe jaama kaudu , kuhu oli alla kilomeetri . Vajadusel kasutati ka raudteevankrit ehk dresiini , mida keeleteadlased soovitasid eestipäraselt rullikuks kutsuda . Tol ajal oli päritolu ja rahvusliku identiteedi teema tõusnud just tulipunkti , aga seda ei tohtinud veel päris otseselt käsitleda . Pikad kauba- ja reisirongid sümboliseerisid eelkõige Moskva ülemvõimu , olles rahva kollektiivses teadvuses ja teadvustamatuses seotud nii deporteerimiste kui ka majandussüsteemiga , mida peeti äärmiselt ebaõiglaseks . Eriti oldi massilise liha väljaveo vastu tingimustes , kus Eesti poodides lihatooteid sugugi alati saada polnud ja nende kvaliteet aina halvenes . Sest samal ajal veeresid rongid külmutatud sea- ja loomakeredega , muugivate elusloomadega " Moskva poole " . Eesti oli Venemaa loomafarm , kuigi reaalselt moodustas Eesti lihatoodang muidugi üsna tühise osa kogu Nõukogude Liidu vastavast toodangust . Kollektiivsed iseseisvumisfantaasiad , mis tollal kiiresti levisid , õitsele puhkesid ja aina avalikumat väljendust leidsid , keskendusidki suuresti tolle illegaalse lihaekspordi tõkestamisele . Eesti sigade ja veiste sunniviisiline vedu Venemaale tuli peatada ja iseseisvuse tingimustes ei tohtinud singist ja vorstist poelettidel kunagi puudust tulla . Mäletatavasti oli siis , kui vabadusvõitlus omandas juba tõsiselt poliitilise väljundi ja Eesti proklameeris oma sõltumatust Moskvast , olles veel reaalselt Nõukogude Liidu osa , tolle autonoomia esimeseks sammuks kehtestada nn. majanduspiir , mille peaülesandeks oli kontrollida liha ja või väljavedu . Tõsi , kui saabus tõeline iseseisvus ja Venemaa hakkas omakorda tõkestama Eesti põllumajandustoodangu sissevedu , muutis rahvuslik võitlus sellel liinil kiiresti suunda ning süüdistas alatut idanaabrit meie majanduslikus kägistamises . See lihaimpordi piiramine Venemaa poolt oli ka tõepoolest raskeks hoobiks Eesti põllumajandusele , mida Moskva naftarahadega seni kunstlikult oli turgutatud . Suur osa produktiivkarjast tuli vedada tapamajadesse ja hävitada , liha polnud kuskile panna . Kuid <arv>. aastal oli see kõik alles tulevikustsenaarium , millega isegi sõltumatuspüüdluste vastu võitlevad partei- ja julgeolekuorganid hirmutada ei osanud . Populaarne oli rääkida meie rahva püsimajäämisest ajalootuulte kiuste ja seda püsimajäämist kajastas ka minu esimene film " Raudteevahimaja " , kuigi ma uut rahvuslikku retoorikat selle õõnsuse pärast põlgasin . Tegelikult ei seisnud ma sellest sugugi kõrgemal , ainult kujutlesin end seisvat , uus ideoloogiline liikumine oli mindki täiesti kaasa haaranud . Raudteevahimaja ja selle neljanda põlve asukas sümboliseerisid just sedasama püsimajäämist , klammerdumist maakamara külge , mis siis , et see kamar aina tihedamini ja aina raskemini vappus rongirataste rütmis : sümboolses mõttes just nende itta veerevate liharongide ja idast saabuvate reisirongide rütmis . Viimased toimetasid vanale Liivimaale aina uusi majandusimmigrante , kuna madal kohalik iive ei suutnud täita nõukogude industrialiseerimisprogrammide tööjõuvajadusi . Too raudteevaht , Arnold Ratas , oli aga tõepoolest mul päris hea leid , sest ta oli ka omamoodi külafilosoof , kes oma majakese lävel õhtupäikeses istudes ja möödakihutavaid ronge vaadates meeleldi igavikuliste asjade üle arutles . Filmis kaovad tema monoloogid tihti rongimürinasse ja seegi mõjub sümboolselt ning ühtlasi ei lase neil liiga igavaks muutuda , sest ega Arnolt Ratasel midagi eriti originaalset öelda polnud . " Filosoofiliseks " muutis tema heietused filmis ekspressiivselt kujutatud õhtuvalgus , vanad sammaldunud õunapuud , just õide puhkevad , suures plaanis võetud raudteeliiprite üles-alla liikumine rongi rataste all , murul mängivad kassipojad ja kõik need teised klišeed , mida ma häbitult ekspluateerisin , õigustades end ähmaselt sügavmõtteliste vabandustega . Meil tekkis Arnold Ratasega päris usalduslik suhe . Ta oli üksik mees , vanapoiss , juba ligi kuuekümne aastane , lapsi tal polnud . Tema raudteevahimajake oli siiski piinlikult puhas ja korras , samuti kui tema valge särk ja must raudteelasemunder . Tema seinal rippusid aukohal rongide sõidugraafik ja kunagi hea töö eest saadud venekeelne aukiri . Arnold Ratas oli tähtkujult Neitsi ja omamoodi pedant , teda pahandas kõige rohkem see , et rongid aina vähem graafikust kinni peavad ja et isegi " kiired " , nagu Estonia ( Tallinn–Moskva ) ja Tšaika ( Kajakas , Tallinn–Tartu–Riia–Vilnius–Minsk ) jäävad aina sagedamini hiljaks . Kui Estonia oli Arnold Ratase käekella järgi , mida ta igal hommikul kell kuus raadiosignaali järgi korrigeeris , täpselt graafikus , siis valgustas raudteevahi nägu rahulolev naeratus ja temalt võis sel päeval oodata eriti lüürilist monoloogi . Mõnikord valitses kahe rongi vahel raudteevahimajakese ümber haruldaselt sügav , ruumiline vaikus , ainult rähn toksis metsas või kostis lahtisest uksest Arnoldi kaasaskantava , tugeva vastuvõtuvõimsusega raadio Ookean hääl . Arnold kuulas meeleldi klassikalist muusikat . Mõnel sellisel suveõhtul võis Arnoldi monoloog nii lennukaks tõusta , et sellele tuli juba üsna alguses rongimürin peale monteerida . Kartsin tookord , et film võib muidu liiga läägeks muutuda , kuigi nüüd vaadates on ta lääge ikka ja hoopis teistel põhjustel . Arnoldit oleks võinud aga rohkemgi näidata , sest tegelikult oli ta ikka täiesti crazy kuju . Filmi kontroll-linastusele tuli ta oma raudteelaseülikonnas , lumivalge särgiga , müts peas , istus kogu seansi ajal sirgelt ja liikumatult . Pärast keerlesid kõik minu ja operaatori ( kelleks oligi Herbert Treumann ) ümber , Arnoldiga ei tegelnud keegi ja ma ei märganudki , kui ta ära kadus . Kord käisin ma teda veel vaatamas , aga ta oli sõnaaher ja vahtis oma heledate , läbipaistvate silmadega muudkui metsa poole . Kord hiljem saatsin ma talle Pariisist mingi äkilise koduigatsuse ajel postkaardi , aga vastust ei saanud . Kui me Liz Franziga Tallinnast Riiga sõitsime , tahtsin tingimata näha Arnoldi majakest ja uurisin hoolega pimedust akna taga . Ma teadsin , et Arnold istub sel kellaajal veel üleval ja kuulab raadiot , oma Ookeani , tema aknas põleb tuli . Aga ma ei näinud midagi . Kord veel päevavalges sealt mööda sõites – see oli vist üldse viimane kord , kui ma Eestis rongiga sõitsin – nägin , et raudteevahimajakest polegi enam , ainult korsten on püsti . Iseseisvuseaegse raudtee ümberstruktureerimise käigus kaotati paljud raudteevahipunktid ära , majakesed jäid tühjaks ja lõhuti , pandi lõpuks põlema . Ilmselt nii läks ka Arnold Ratase majaga . Kuna ta oli lastetu , oleks raudteevahtide dünastia niikuinii temaga ära lõppenud . Ma ei tea , kas ta ise on veel elus , ega ole tahtnud seda ka välja uurida . Aga " Raudteevahimaja " ma niisiis tegingi koos Herbert Treumanniga . Herbert oli silmapaistvalt ilus poiss , tema suured tumedad silmad säravad veel nüüdki kuidagi kummaliselt , kuigi juustepiir on veidi taandunud ; üldiselt aga on ta uskumatult vähe vananenud , nagu ta polekski vahepeal elanud . Sealjuures ei olnud ta kalk ja rumal iludus – selles mõttes ei erine meesiludused kuigivõrd naisiludustest , mõlemad on enamasti lootusetult rikutud – , vaid lisaks kõigele veel tundlik , otsiv ja intelligentne . Polnud seega variantigi , et ma talle ära ütleksin , kui ta mind üles otsis ja ennast mulle operaatoriks pakkus . Ta oli senini , nagu minagi , töötanud vaid käealusena ja teinud muidugi amatöörfilme . Mina olin nimelt juba ülikooli ajal sokutanud ennast tööle tollal ülipopulaarsete loodusfilmide tegija Raimond Madara juurde . Käisin temaga välivõtetel , tassisin tehnikat ja muud varustust , sealhulgas õlut ja viina , mida Raimond Madar pruukis küllalt suurtes kogustes . Ta oli kohutav egotsentrik , despoot ja muidu tujukas inimene . Ta valvas hoolega , et tema ümber tiirlevad noored filmikarjeristid talle liiga kannule ei jõuaks . Mulle tundub , et ta lausa meelega ei õpetanud kunagi midagi , ainult mõnitas sind , kui sa midagi valesti tegid . Sellest hoolimata ma tema kõrval üht-teist õppisin , ja võib-olla isegi üsna palju . Õppisin muuseas tundma ka tema vaimset piiratust ning nägema seda ka tema filmides . Need lindudest ja loomadest tehtud populaarteaduslikud , kuid samas mingi poeetilise pretensiooniga tööd olid mingis mõttes kõik tema autoportreed . Ta vihkas inimesi . Ma ei tea midagi tema seksuaalsest orientatsioonist , sest minu teada polnud tal selles mõttes ei tüdrukuid ega poisse . Raimond Madar oli teatud mõttes autist ja tänini vaatan ma loodusfilme , eriti kui neil on pretensiooni midagi öelda , suure umbusuga . Ja ikkagi – ja Raimond Madara enda vastuseisust hoolimata – avas temaga koos töötamine ja minu nime jõudmine tema filmide tiitritesse mulle tee iseseisva filmitegemise juurde . Isegi hoolimata sellest , et mul polnud vastavat haridust , olin vaid kuidagi , üle kivide ja kändude suutnud ära lõpetada oma geneetikastuudiumi ning lasta end suunata Obinitsa <arv>-klassilisse kooli , kuhu ma aga kunagi kohale ei läinud . Minust pidi saama autor . Ma imestan tänini esiteks seda , kuidas mul nii ruttu õnnestus saada iseseisvat tööd , ja teiseks seda , kuidas mul õnnestus veenda filmistuudio juhtkonda , et täiesti tundmatu Herbert Treumann on sobiv operaator . Ma olin temasse siis juba armunud , see oli toimunud praktiliselt esimesest pilgust . Võib ka olla , et Herbert suutis isegi filmistuudio tuimi vanamehi ( kellest mõni oli küll noorem kui mina praegu , aga vanamehed olid nad ikkagi , blaseerunud ja tähtsusest pungil ) kuidagi oma isikliku sarmiga võluda . Tal oli ja on tänini selline võime , mis töötas ja töötab inimeste peal olenemata nende soost või seksuaalsest orientatsioonist . Lõppkokkuvõttes selgus aga , et Herbert Treumann oli ka väga kindla käe ja täpse silmaga operaator . Temast oleks võinud saada suur operaator , aga imelikul kombel ei hinnanud ta eriti oma võimeid selles vallas , võib-olla aga leidis uute aegade tulles , et oma õpitud erialal , juuras , on tal lihtsam raha teenida , ja head raha . Tegelikult on kogu " Raudteevahimaja " õnnestumine eranditult Herbert Treumanni teene . Ma ei tea , kas ta ise teab seda , sest ma pole talle sellest kunagi otsesõnu rääkinud . Sel suvel olid kõik mu mõtted ja tunded fikseeritud ainult temale ja usutavasti tõusin ma endast kõrgemale ainult tänu sellele , et mu soov tema ees särada oli sedavõrd võimas . Herbertil oli tollal , nagu alati , oma tüdruk , esmaklassiline blondiin Kati , kes aeg-ajalt võttepaigale tuli , raudteetammi kõrval rohu sees päevitas , igavuse ja sääskede pärast varsti jälle ära sõitis . Herbert võis olla temaga väga õrn , aga unustada ta samas . Ta ei rääkinud kunagi Katist . Kogu oma veenva meheliku ilu juures oli ta kuidagi veidralt mungalik . Ta võis tundide kaupa rohus lamada ja säravi silmi taevasse vaadata . Mulle tundub , et ta ei unistanud kunagi armastusest ega millestki sellisest . Ma ei tea , millest ta unistas . Mina lamasin tema kõrval , natuke eemal . Ritsikad siristasid raudteetammil , me ei rääkinud . Tookord põlesin ma frustreeritud ihast ja ajuti isegi raevust Herberti särava ükskõiksuse vastu . Nüüd tunduvad need suvised õhtupoolikud millegi õnnesarnasena . Võib-olla ainsa " reaalse " õnnena , mida ma olen kogenud . Mõnikord ma küsin endalt , kuidas Herbert oleks reageerinud mu reaalsele lähenemiskatsele . Võib-olla poleks tal midagi selle vastu olnud . Võib-olla . Aga seda ei saa ma kunagi teada . Enam ei tunne ma tema vastu selles mõttes midagi , võib-olla ainult natuke nostalgiat oma kunagiste tunnete järele . Herbert on siiski ka mõnel määral blaseerunud . Nagu me kõik . Ma ei kujuta ette , et ta võiks veel tundide viisi raudtee ääres lesida ja pilvi vaadata . Tema klientuur on väga lai ja nad ei anna talle asu , aga mulle tundub siiski , et ka oma advokaaditöösse suhtub ta ikka teatud naeratava ükskõiksusega . Võib-olla sellepärast ta ongi nii edukas . Ka Eurovisiooni-õhtul ümbritsesid teda lipitsevad ärimehed , enamasti kriminaalse minevikuga , kellest ma kedagi ei tundnud , aga kellest mõned on vist Eestis suured " tegijad " , nagu siin nüüd öeldakse . Peale nende ajutiste tehiskaaslaste oli tal ka seekord , nagu ikka , üks naissoost püsisatelliit . Ma ei mäleta , mis ta nimi oli , lasin selle kõrvust mööda , sest Herberti naiste nimesid pole niikuinii mõtet meeles pidada . Järgmine kord on tal juba uus , kuigi eelmisega äravahetamiseni sarnane . Ma ei tea , milleks ta neid tarvitab . Tema ükskõiksus nende vastu näib aastatega vaid kasvavat . Aga on ka muidugi tõsi , et tema positsiooniga inimesel kuulub blondiin kohustuslike aksessuaaride hulka , samuti kui ülikond ja hea auto . Herbertil on hõbedane coupé Mercedes ja peale selle vist veel mõned autod . Kui me koos filmi tegime , piirdus ta üldiselt vaid oma tööga ja arvestas väga täpselt , peaaegu andunult – mis mind väga imestama pani – minu sageli ebamääraste ideede ja juhtnööridega . Vaid üks kord andis ta mulle sisulist nõu ja ma ei tea siiamaani , kas see nõuanne oli rohkem kasulik või kahjulik . Ma olin nimelt kavatsenud kasutada oma filmis Liz Franzi laule . Mingit muud ideed mul helikujundusest ei olnudki . Kui ma sellest – üsna alguses , sest see oli minu jaoks väga oluline – Herbertile rääkisin , oli ta korraga väga imestunud ja kriitiline . Sain aru , et Liz Franz on tema jaoks juba ajast ja arust laulja ( ja et seda on ta vist enamikule minu põlvkonnast ) ja et mu soov kasutada tema vanu laule oma uues filmis on isegi natuke naeruväärne . Herbert , kes muidu kunagi kellestki halvasti ei rääkinud ( selleks oli ta inimeste vastu liiga ükskõikne ) näis Liz Franzisse suhtuvat isegi mürgiselt , põlglikult . Rohkem ma talle Liz Franzist ei rääkinud ka , sest nägin , et see võib mind tema silmis madaldada . Ma reetsin oma " vaese sõbratari " – , nii ma hakkasin teda mõttes kutsuma muidugi alles palju hiljem , meie tutvuse teises faasis , ja mina ise olin oma mõttes Liz Franzi pauvre ami , vaene sõber – , jah , ma reetsin Liz Franzi , kes siis polnudki veel reaalselt ei mu sõber ega sõbratar , kohe esimesel võimalusel . Filmi muusika kirjutas lõpuks Asko Lepp , kes oli tollal noor lootustandev helilooja ja on seda siiamaani . See tohutu vaimse , sealjuures mingi idamaise pretensiooniga muusika meeldis mulle tollal ainult sellepärast , et see meeldis Herbert Treumannile . Nüüd tundub see mulle natuke võlts ja õõnes , nagu muide ka kogu mu film . Aga võib siiski olla , et Herbert Treumanni nõuanne oli kasulik ja et Liz Franzi laulud oleksid filmis mõjunud naeruväärselt , anakronistlikult . Ma ei suuda neid siiamaani adekvaatselt hinnata . Nad on lihtsalt osa minust , hoopis suurem osa kui Liz Franz ise . Herbert Treumann aga väärib oma nime , sest kuigi minust pole talle enam ammu mingit kasu , on ta mulle omamoodi truuks jäänud . See truudus on mulle sama mõistatuslik kui tema ükskõiksus inimeste vastu . Ta pole kunagi pealetükkiv , aga helistab mulle regulaarselt ja kutsub alati kuhugi , kui teab , et ma Eestis olen . Seevastu Pariisis pole ta mind kunagi üles otsinud , kuigi ta on seal käinud . Võib olla , et ta on seda vältinud diskreetsusest , võib-olla mingist kummalisest hirmust , et meie vahel äkki selles uues , ja pealegi " minu " keskkonnas toimub midagi soovimatut . Või on ta lihtsalt armukade mu uue elu peale . Ma ei tea . Aga tema kutsed on alati helded ja suurejoonelised . Seekord oli siis see Eurovisiooni-õhtusöök , mille tuhandekroonise pileti ta mulle välja tegi . Kui ta mulle helistas ja mind kutsus , tahtsin ma teada ainult ühte asja : ega sinna kultuuritegelasi ei tule . Ta kinnitas , et ei tule , sest õhtu olevat mingil määral tema korraldatud ja temagi üldiselt vältivat kultuuriringkondadega läbikäimist . Ta ei saavat neist aru , alati olevat seal keegi , kes võtab nina täis ja siis teda ründab või temaga tüli norima hakkab , kusjuures enne on nad tema ees arusaamatult lipitsenud . Mina väldin eesti kultuuriinimesi sellepärast , et mõned neist mäletavad mind või on minust midagi kuulnud ja neil on alati olemas mingi kindel arvamus , kes ma selline olen , samuti on tunda , et ma olen kindlalt fikseeritud nende mikroskoopilise täpsusega paika pandud kohalikus kultuurihierarhias , mille astmekriteeriumidest mul on raske aru saada . Neis peensustes olen ma muutunud võhikuks , " ei jaga matsu lahti " , nagu ma kuulsin ütlevat oma abituriendist õepoega . Tähendab : ei suuda analüüsida . Nemad , eesti kultuuriinimesed , ei suuda omakorda varjata oma heameelt selle üle , et kuigi välismaal , pole ma ometi kuhugi jõudnud . Nad annavad mõista , et Eestis on juba uued kuulsad tegijad ja mind on sama hästi kui unustatud . Mina pole jälle nendest uutest midagi kuulnud , kuigi nad mõnikord olevat rahvusvahelist edu saavutanud . Ma ei tea , mida selle all mõeldakse . Võib-olla on nad käinud mõnel festivalil . Ja nii meil polegi millestki rääkida . Peale selle jääb suhtlusest kultuuriinimesega mõnikord veel mingi paha maitse , tahaks nagu suud loputada , aga ei tea isegi , millest . Radisson SAS-i <arv>. korrusel olid niisiis õnneks ainult ärimehed , advokaadid , mõned tippkurjategijad , mõni määratlemata staatusega välismaalane ja millegipärast ka paar diplomaati . Ilmselt on Eestiski õpitud oma õhtuid diplomaatidega kaunistama . Prantsusmaal on see kohustuslik . Isegi Eesti saadik mitte ainult et ajab asja ära , vaid on iga Pariisi õhtusöögi ehe , olgu ta isiklikult nii loll kui tahes . Radissonis ei paistnud keegi kohalolijatest mind tundvat ja keegi ei ilmutanud ka mingit vaenulikku eelarvamust , kuigi mu velvetpintsak ei vastanud päris täpselt õhtu dressing code'ile – mis oli siiski ka pigem vaba . Kuigi üks kurjategijatest oli isegi smokingis . Külaliste tausta tutvustas mulle Herbert , kui ta ennast oma tehiskaaslastest hetkeks vabastas . Ta tegi seda lahtiste sõnadega , mida ta ilmselt kunagi ei kasuta oma advokaadikarjääris . Minuga räägib ta ikka samamoodi , nagu me rääkisime siis , kui lamasime filmivõtete-öödel kõrvuti oma telgis ( Arnoldi majakeses oli umbne ) ja lõputult mingite väga tähtsate ja abstraktsete asjade üle arutasime . Mina olin sellepärast unetu ja elevil , et ma olin Herbertisse armunud ja ta lamas sealsamas , käeulatuses ( kuid mitte kunagi ei sirutanud ma kätt ) . Miks tema unetu oli , ma ei tea . Üldiselt oli see Radissoni seltskond siiski üsna rusuv ja ma jõudsin juba kahetsema hakata , et ma üldse tulin . Kõik vaatasidki Eurovisiooni . Üritasin ajaviiteks vestelda Herberti tüdrukuga , kes minu kõrval igavles , aga ta osutus praktiliselt afaasikuks või siis ei suutnud ma kuuldavale tuua ühtegi lauset , mille peale ta oleks reageerinud . Minu vastas istuv paar – keegi Herberti kolleeg oma naisega , kes nägi pisut intelligentsem välja kui Herberti blondiin – proovis omakorda minuga vestelda . Nad kiitsid Eurovisiooni show' head lavastust , mainisid asjatundlikult tegijate nimesid , mis mulle midagi ei öelnud . Keegi neist lavastavat ka mingit teleseriaali , mille suhtes naine oli kriitiliselt meelestatud : " Ma ei saa üldse aru , kuidas ta võib madalale tasemele minna ! " Mina arvasin , et ta peab silmas Eurovisiooni ja kiitsin takka , et tõepoolest , Eurovisioonist midagi tühisemat ja mõttetumat on raske välja mõelda . Pärast seda abielupaar ignoreeris mind ja ma olin sellega rahul , sest niikuinii oleksin ma jälle midagi valesti öelnud . Söök oli õnneks väga hea ja ma jõin päris palju veini , jäin purju , ja Eurovisioon tundus mulle juba täitsa lõbus . Fantaseerisin vahelduseks ka selle üle , kas mu ees , teises lauas , seljaga minu poole istuvad diplomaadid on paar või pole . Tegemist oli Šveitsi saadiku , vanema härra , ja mingi noore saatkonnanõunikuga . Mõlemad olid tulnud ilma naisteta . Nende vahel paistis valitsevat mingi ühtekuuluvustunne , mis muidugi võis ka tuleneda nende ühisest päritolust . Peale selle paistis noorel vana üle võimu olevat . Ta muuseas tajus , et ma neid vaatan , ja vaatas mitu korda minu poole . See pilk oli iga kord imelikult välkkiire . Ta oli üldjoontes ilusa , aga natuke liiga jõhkra näoga noormees . See tähendab , ta oli muidugi piisavalt peene ja kultiveeritud näoga , jõhkrus oli peidetud . Aga ma usun , et ta rajab oma karjääri aste-astmelt just sellistele vanameestele ( või vanematele naistele ) , kes temast on sisse võetud ja kellele ta alati parasjagu lubadusi annab , keda ta alati parajalt pika lõa otsas oskab hoida . Veel mulle tundus , et ta nägi , et ma näen tema mängu läbi ( küll koer koera tunneb ! ) ja et ta vihkas mind sellepärast . Õhtu ühiseks meelelahutuseks oli totalisaator . Kõik võisid teha sajakroonise panuse ühele laulule . Kogusumma pidi jagatama nende vahel , kes võidulaulu ära arvasid . Imelikul kombel ei tulnud õhtu juht , kes oli vist ekstra palgatud , minu juurde raha küsima . Ma oleksin nagu olnud nähtamatu . Ometi olin ma juba nii purjus , et oleksin tahtnud panust teha . Oleksin panustanud Küprose poistebändile , kuigi nad mulle nii väga just ei meeldinud ka . Aga ma ei osanud seal näha ka mingeid muid kriteeriume , peale lauljate erootilise meeldivuse , mille järgi ühte laulu teisest eristada . Lõpuks selgus , et õigesti ennustasid needsamad Šveitsi diplomaadid , kes olid mõlemad , nii noor kui vana , panustanud Lätile , ning Eesti ühe kõige rikkama inimese , investeerimispankuri Rain Lõhmuse abikaasa Inga . Nemad jagasid siis omavahel võidusumma , teenides seega tagasi õhtule tehtud kulutused . Ma olen ammu aru saanud , et rikastele on paljud asjad tasuta . See on elu seadus . Rain Lõhmus , olles Herbertilt kuulnud , et ma elan Pariisis , kiitis mulle seda linna , kus talle meeldivat aeg-ajalt käia . Ta oli ka minuga nõus , et seal ennast hästi tundmiseks on vaja väga palju raha kulutada . Arvatavasti ei kujutanud ta ette mu suhtelist vaesust , nii nagu mina ei kujutanud ette , mida õieti tähendab tema sadadesse miljonitesse kroonidesse ( kümnetesse miljonitesse eurodesse ) ulatuv varandus . Teise inimese elu on nii abstraktne ja minu meelest ei ole tema suurtel iseärasustel , millest räägitakse ( nagu rikkus või anne ) , mingit pistmist selle füüsilis-psüühilise isikuga , kellega sul vestelda tuleb . Kõik inimesed on lõppude lõpuks enam või vähem tavalised . Rain Lõhmus rääkis , et oli hiljuti Pariisist New Yorki lennanud ja et see lennutrass tundub talle New Yorgis käimiseks kõige sobivam . Küsisin , kas ta lendas Concordiga . Ta tunnistas natuke liiga kiiresti , et oli , jah , lennanud Concordiga ja et see ei ole üldse nii kallis . Uurisin , kuidas oli Concordiga lennata , sest olen sellest ainult dokfilme näinud . Ta ütles , et oli olnud natuke nagu vene lennuk , kitsas ja haises lennukikütuse järele . Seejärel tutvustas ta mulle , kuuldes , et ma tegelen filmindusega , ühte tursket tätoveeritud käsivartega ( ta oli pintsaku valge T-särgi pealt ära võtnud ) ja kiilaks raseeritud peaga tüüpi , kes oli tulnud hiljem ja keda ma olin kuulnud oma ( tõenäoliselt ilusaks peetava ) naiskaaslasega rääkivat vene keeles . Pidasin teda üheks tippkurjategijatest , aga selgus , et tegemist oli hoopis tuntud noore kirjaniku Kaur Kenderiga . Olin esialgu häiritud , kuuldes , et siiski on kohal ka üks kultuuritegelane ja et mul tuleb veel temaga vestelda . Õnneks selgus aga , et minu nimi ei öelnud talle absoluutselt midagi , tema näoilmes ei toimunud seda vaevumärgatavat lipitsemise muutumist põlguseks või ümberpöördult , mis on reegliks , kui sind tutvustatakse kultuuriinimesena kultuuriinimesele . Saime jutuotsa peale ja rääkisime päris pikalt filmist " Star Wars II – Kloonide rünnak " , mida olin just päeval Tartus vaatamas käinud . Asko kutsus ja ma muidugi ei öelnud talle ära . Seekord , pimedas kinosaalis ja kõrvalt vaadates , tundusid tema pikkade ripsmete vahelt paistvad silmad tumedad ja säravad , natuke nagu Herbert Treumanni silmad viieteistkümne aasta eest , " Raudteevahimaja " kontroll-linastusel , kus ta istus minu kõrval . Leidsin , et " Star Wars " oli omas laadis täiuslik töö ja selle psühhoanalüütilise sümboolika , mütoloogiliste arhetüüpide kompleksi suhteline läbimõeldus isegi üllatasid mind . Hämmastav oli muidugi see , kuivõrd lihtsate vahenditega on inimesi võimalik köita , kui primitiivne ikkagi on see " tänapäeva muinasjutt " . Või noh , sama primitiivne , ilmselt , kui alati . Nüüd oli mul lihtne Kaur Kenderile oma küllaltki lihvitud seisukohti esitada , sest olin neid mõtteid juba Asko ees sõnastanud , olles tema nutikate vastuste põhjal pidanud muutma ka oma arvamust tema rumalusest . Ei , Asko pole sugugi rumal ja sel hetkel tundsin tema järele tugevat igatsust . Sain aru , et sellel õhtusöögil on kõik inimesed ( peale naiste ) kolmkümmend või tublisti üle selle , paistes sealjuures perfektselt üheealistena , noorte keskealistena , nagu minagi . Ja et seal pole õieti kedagi vaadata . Vahepeal tundus mulle , et Kaur Kender teeb mulle silma , olin ka võlutud tema paindlikust ja kiirest intelligentsist . Jutustasin talle hoogu sattudes oma Riias-käigust . Ta uuris minult paari detaili kohta ja lubas mu seisukohti kohe kasutada artiklis , mille ta pidavat Eurovisioonist kirjutama Saksa nädalalehele Die Zeit . Mina omal ajal poleks küll julgenud nii avalikult tunnistada , et mul pole oma mõtteid ja et ma teen teiste pealt maha . Ma poleks julgenud ka rääkida oma edusammudest ( see Die Zeiti tellimus ) , oleksin aga palavalt igatsenud , et keegi teine neist juttu teeb , mullegi sellega võimalust andes neist tagasihoidlikult pajatada . Uus põlvkond on siiski ausam ja avameelsem , teatud mõttes . Vastu hommikut sain muuseas aru , et ta on väga purjus , ja see ilmselt oligi see , mida ma olin pidanud flirdiks . Vastu hommikut olid kõik üsna purjus , Läti võidust suuremeelses eufoorias , ainult mina hakkasin kaineks saama . Asi on selles , et ma harilikult ei taha palju juua . Esimene värske purjusolek meeldib mulle väga . See saabub nii umbes paari napsu ( sks. Schnaps ) , kolme-nelja klaasi veini järel . Siis valdab mind mõneks ajaks teatud soe üksildane õnnetunne . Või jutukus . Aga rohkem juua ma ei taha , vein muutub vastumeelseks , mõnusa purjusoleku alt hakkavad nina välja pistma ebameeldivad füsioloogilised tajud , mis kerge alkoholimürgitusega kaasas käivad , hakkan jooma vett või mahla , kainenema . Võib ka olla , et see on lihtsalt mulle sisse kasvanud ettevaatlikkus . Homoseksuaalil on ohtlik ennast minna lasta ( se laisser aller ) , mine tea , mis purjus peaga ära teeb . Muutub äkki liiga julgeks . Igas olukorras tuleb säilitada kontroll . Tegelikult säilib see kontroll ka väga purjus olles ( olen proovinud ) ja ma ei usu eriti jutte mäluaukudest . Need on suhteliselt suhtelised ja peamiselt teenivad nad väljavabandamise eesmärki : ei mäleta , tähendab pole olnud , või kui ongi olnud , siis ei tähenda see midagi . Sellepärast ma üldiselt väldin ja põlgan ennast heteroseksuaalsetena identifitseerivate meeste purjus peaga tehtud lähenemiskatseid , kuigi ma usun , et need on täiesti siirad . Aga need on ka täiesti arad . Nad tahaksid selle asja ära proovida , aga nii , nagu seda polekski olnud . Mees , kes pärast midagi ei mäleta . Oleme näinud , täname , rohkem ei soovi . Võib-olla olen ma üldse liiga ettevaatlik . Pärast kella kolme hakkas väljas uuesti valgeks minema . Tähendab , päris pimedaks polnudki läinud , põhjakaare taevas Toompea taga mere kohal oli jäänudki helendama . Radissoni <arv>. korruselt avaneb ilus vaade , Tallinna pisike kesklinn on nagu peo peal . Lõunasse , Ülemiste järve poole vaadates tundub , nagu asuksid kuskil alevis , mille keskele millegipärast taoline vaatetorn on ehitatud . All on pisikesed puumajad , madalad garaažid , mõni inetu paneelmaja ( HLM ) Keskturu pool , ja kohe nende taga mets , siis suur Ülemiste järv . Linn on pressitud järve ja soode ning mere vahele , ta pole kunagi pidanud niigi suureks kasvama ja on nüüd idast läände välja venitatud nagu soolikas . Samas on ka kesklinn veel täis vabu krunte ja armetuid lobudikke , nii et kõrghoonete ehitamiseks puudub igasugune praktiline tarvidus nagu Tartuski , seda enam , et neist avanev vaade on reetlik ( reetes linna väiksuse ) . Aga siiski ka ilus . Vaade Toompea ja mere poole , paljude kirikutornidega , on suveööl tõesti ilus . Tallinn ei ole kunagi õieti välja kasvanud sellest väikesest saksa kaupmehelinnast , mida kutsuti Revaliks ja mida nüüd kutsutakse vanalinnaks ( vielle ville ) . Uuslinn on vaid kaootilised agulid , alevid , külad selle vana müüride taga . Vanalinna ehk Revalit kutsutakse keskaegseks , aga tema siluett , olgu merelt või Radissonist vaadates , on pigem barokne : nähtavasti saabus just sel ajal Revali viimane õitseng enne lõplikku langust provintslikuks kubermangukeskuseks ja just siis ehitati kirikutele ja raekojale uued moodsate vormidega tornikiivrid . Kuna ma ei olnud Tallinna kunagi sellest rakursist näinud , silmitsesin teda esimest korda elus nagu täiesti võõrast linna . Sain aru , et ma ei tule sinna enam kunagi päriselt tagasi ja et mul pole varsti enam mingit põhjust teda oma kodulinnaks nimetada . Sel hetkel ta tunduski mulle väga ilusana . Taevas oli kirdest just õhetama löönud . Päike loojub nüüd loodesse ja tõuseb kirdest , meri aga peegeldab taevasse öö läbi tema silmapiiritagust kuma . Kõige prominentsemal kohal Tallinna siluetis on kõrgel Toompea künkal asuvad kaks katedraali : vana katoliku-luteri toomkirik ( Sainte-Marie ) ja XIX sajandi alguses rajatud Aleksander Nevski ortodoksikatedraal , kusjuures ühe torni baroksed volüümid harmoneeruvad suurepäraselt teise arvukate tordilike sibulakuplitega . Sainte-Marie asub Aleksander Nevskist siiski kõrgemal mäe otsas ja valitseb kogu linna üle . All-linna kõige imposantsem torn on Niguliste ( Saint-Nicolas ) , endine saksa koguduse kirik , nüüd muuseum-kontserdisaal . Selle torn hävis Teises maailmasõjas nõukogude pommirünnakus ning taastatud torn hävis veel kord tulekahjus , nii et praegu nähtav on Saint-Nicolas' barokktorni teine koopia . Teine keskaegne kogudusekirik oli Oleviste ( Saint-Olaf ) , mille torn ainsana on jäänud moderniseerimata ( kuigi on samuti ühe sajanditetaguse tulekahju järel üles ehitatud ) ja kujutab endast siiani teravat nõela , mis olevat XV sajandil olnud Euroopa ja kogu maailma kõrgeim ehitis . Ta toimis meremärgina , sest Tallinna ( etümoloogiliselt Talilinn , Talvelinn , Ville d'Hiver ) peamiseks funktsiooniks oli olla kaubasadam , samuti hansalaevade talvituspaik . Ometi on Talvelinn kõige ilusam suveöödel . Võib-olla sellepärast , et suvi on siin nii lühike . Võib-olla on ka tõsi , et iga asi identifitseerib end oma vastandi kaudu . Lahkusin enne viimaseid pidulisi . Kahele määratlemata meesvälismaalasele , keda olin pidanud homopaariks ( ma ei pea silmas Šveitsi diplomaate , nemad olid juba ammu läinud ) , olid öö jooksul kõrvale siginenud kaks blondiini , tõenäoliselt prostituudid , aga sellised , kes ennast prostituutidena ei määratle . Lihtsalt ilusad tüdrukud . Täpselt ühtemoodi riides ( kitsas valge T-särk , mustad teksad ) meesvälismaalased suhtlesid küll endiselt ainult omavahel , blondiinid tilpnesid neil sabas , hoides samal ajal omavahel võimalikult suurt distantsi ning markeerides oma kuuluvust just sellele konkreetsele välismaalasele kahest , kuigi nad olid omavahel haruldaselt sarnased – niihästi välismaalased omavahel kui ka blondiinid omavahel . Võib-olla hoidsid blondiinid oma partneril silma peal just nimelt segimineku vältimiseks . Naised on neis asjades tihti pedandid . Otsustasin , et olen juba küllalt kaine autoga sõitmiseks ( olin joonud suurtes kogustes vett ja jõhvikamorssi ) ning et mul tuleb nüüd sellest linnast lahkuda . Hotellid olid Eurovisiooniga seoses ilmselt pungil täis ja vanematele ma ei soovinud endast märku anda ( signaler ) , niisiis otsustasin sõita Hiiumaale Antoni juurde , kes mind ikka on külla kutsunud . Infoliinist praamiaegu küsides sain aga teada , et Hiiumaale läheb pühapäeva hommikul esimene praam alles kell pool üksteist , niisiis võtsin kursi Virtsu poole , kust väljuvad parvlaevad ( ferries ) Eesti , täpsemini Liivimaa suurimale saarele Saaremaale . Mul ei olnud küll kindlat plaani , mida ma seal teen , aga millegipärast ei tahtnud ma ka Tartusse tagasi sõita . Mulle tundus korraga , et kasulik oleks natuke jälgi segada , teha üks ootamatu haak , soovitavalt üle mere . Miski ei kaota jälgi paremini kui vesi . Olin magamatusest ja alkoholi jääknähtudest ilmselt küllaltki ebaadekvaatses seisundis . Öö oli väga-väga külm , kindlasti langes õhutemperatuur maapinnal paljudes kohtades jälle allapoole vee külmumispunkti . Äärelinnatänavad , kust ma läbi sõitsin ( möödudes päris lähedalt ka oma isamajast ) , olid tühjad , ainult paar purjus piduliste seltskonda , paar koju taaruvat üksikpidutsejat tee ääres . Üks seltskond lehvitas millegipärast Eesti lippu , võib-olla lihtsalt esimese käepärase lipuna Läti lipu puudumisel . Kogu Liivimaal pole vist kunagi olnud mingit ühist lippu , selleks oli kujunev riiklus alles liiga nõrk . Huvitav , milline see võiks või võinuks olla . Peale Risti alevit keerasin auto väikesele kõrvalteele , et natuke magada ja aega parajaks teha . Ööbikud laksutasid põõsastes nii valjult , et ma ei saanud und . Autos läks ka kohe külmaks , kuigi päike oli juba tõusnud . Siis hakkas päike autosse sisse paistma , küttis selle meeldivalt soojaks ja ma jäin magama . Kui ärkasin , oli juba päris palav ja pea oli uimane . Loputasin kraavis nägu , võsa lõhnas väga värskelt ja tugevasti , isegi magusalt . Ka laeval oli arvukalt Tallinnas Eurovisioonil käinud seltskondi . Mõned olid väsinud ja vaiksed , mõned jõid edasi , vehkisid õllepudelitega ja lärmasid küllalt ebameeldivalt . Laeva kõikidel tekkidel ja salongides tuli võimenditest Eurovisiooni laule . Tundsin ennast korraga väga marginaalse ja väljaarvatuna ( exclu ) , oleksin tahtnud olla kodus Pariisis , kus Eurovisiooni oleks ignoreerida lihtsamast lihtsam ja kus hommikuks poleks sellest jälgegi . Veel tabas mind sellel nõrkushetkel tugev soov olla koos Liz Franziga . Mõtlesin , kas ta oleks Eurovisioonile läinud , kui see oleks võimalik olnud ( kui ta veel esines , Nõukogude Liit sellel lauluvõistlusel ei osalenud ) , ja otsustasin , et ei oleks . Mitte kunagi . Samas fantaseerisin , milline oleks olnud tema Eurovisiooni-laul , esinemiskostüüm , saateansambel . Ta oleks kahtlemata võitnud , kui ta sinna juba läinud oleks . Kostüüm oleks olnud muidugi must . Võib-olla must ülikond . Mulle tundub , et Moskvas riietas Liz Franz ennast aeg-ajalt musta ülikonda , oli nagu mees . Sofja , see tüdruk , kes kaarte pani ja kellega ta koos elas ja kelle nimi polnud tegelikult Sofja ( see oli tema kunstnikunimi , juhul kui hiromantia on kunst ) , vaid lihtsalt Nataša , oli naine . Holger oli mulle ükskord öelnud , kui ma temalt ettevaatlikult ja konspiratiivselt Liz Franzi kohta uurisin : " Nojah , ta on ju lesbiline ka . " Mind oli see teade väga üllatanud . Nii polnud ma neid asju küll kunagi näinud . Aga Holgeri teateid ei saa muidugi sajaprotsendiliselt usaldada . Lesbilisus võis olla lihtsalt osa laimukampaaniast , mida rahvuslikult meelestatud intellektuaalid reeturist ( Moskva läinud ! ) Liz Franzi kohta omal ajal levitasid . Samas on Holger , kes töötab tabloidi Õhtuleht kultuuritoimetajana , üldiselt väga hästi informeeritud , eriti mis puudutab kultuuriinimeste seksuaalseid orientatsioone . Holger ise on <arv>% homo , kuid tal on naine ja kaks last ning ta usub , et keegi temast midagi ei tea , ning maksab väga õelalt kätte igaühele , kes tema suguliste eelistuste kohta midagi hingab . Samas peab ta ennast väga vabameelseks . Tal on välismaal , Belgias , üks püsisuhe , päris armas naiivne belgia noormees , kes pole nüüd enam muidugi nii noor . Nad ööbisid minu pool Pariisis , sest Holger on väga kokkuhoidlik ega kuluta kunagi hotelli peale , kui on võimalik teisiti saada . Ta kiitleb ka sellega , et ta ei käi praktiliselt kunagi raha eest väljas söömas , sest saab igasugu presentatsioonidel ja vernissaažidel nii kõhu kui päeva lõpuks peagi täis . Niisiis seda lesbilisuse asja ma ei tea . Ja tegelikult ei oska ma Liz Franzi laval kujutleda mitte kuidagi teisiti kui tolles üliranges , aga samas seletamatult sensuaalses hõbekaelusega mustas kleidis , mis mustas lavaboksis praktiliselt nähtamatu oli , nii et kui ta hetkiti pööras näo lavasügavusse , jättes publiku poole oma musta poisipeakukla , kadus ta justkui vaateväljast . See oli erakordselt mõjus trikk , sest tema hääl , mis vaibus küll ajuti nagu sosinaks , kostis siiski tänu helivõimendusele perfektselt edasi , igasse saali nurka . See oli üks väike alternatiivsusele pretendeeriv erateater , mis asus siiski šikis kuuendas linnaosas Saint-Sulpice'i kiriku lähedal . Kuna Pariis oli mulle sel ajal tundmatu , siis ei mäleta ma selle täpset aadressi , olen sealkandis paar korda jalutanud ja arvan maja ära tundvat , aga teatrit seal enam pole , arvatavasti on likvideeritud või kuhugi odavamale pinnale kolitud . Tollel <arv>. aasta külmal jaanuariõhtul lookles aga tagasihoidliku ukse ees ootamatult pikk saba . Ukse kõrvale seinale oli kleebitud hulk väikseid , ainult A<arv> formaadis plakateid ( kõik see oli tulnud natuke liiga äkki , eriti Prantsusmaa mõistes ) , mis punasel taustal kujutasid musta Liz Franzi , langetatud päi , hoidmas kahe käega mikrofoni , mille asemele oli kombineeritud aga hoopis valge roos . Kontsert oli mõeldud esialgu väikese suletud üritusena ja pidi toimuma alles märtsis , seoses Liz Franzi albumi " Hääl / / La voix / Die Stimme " ilmumisega väikeses plaadifirmas Paon ( selle kaubamärgi ostis hiljem Sony ja nüüd seda vist enam üldse ei kasutata ) . Kuid <arv>. jaanuari verised sündmused Vilniuses ja Riias tõstsid Baltimaad korraga tähelepanu keskpunkti ja Liz Franzi kirjastaja pingutas kõvasti , et kogu asi ettepoole tuua . Oli niisiis <arv>. aasta jaanuari lõpp , Pariisi kohta üsna krõbe külm ( isegi vist alla nulli ) ja inimesed seisid sabas , sest teater oli väike , kohti vähe ja kassa ei suutnud neid nii ruttu läbi lasta . Enamus olid pealegi kutsetega ja läksid kõrvalt . Pileteid jätkus vist üldse väga vähestele , saal oli viimse võimaluseni täis kiilutud ja kõik see kokku tekitas mingi erilise dramaatilise ootuseatmosfääri . Nagu hiljem selgus , oli see Liz Franzi viimane kontsert . Pärast oli tal küll pakkumisi , aga ta keeldus . Ta teadis , et tema edu läänes oli piiratud ja lühiajaline , seotud poliitiliste sündmustega . Ta eelistas lavalt lahkuda siiraste ovatsioonide saatel , mitte kerjata veel kuskilt kodumaa saalidest haledat succés d'estime'i , viisakusaplause . Ta " suri " ( lauljana ) prožektorite kiirguses ja aplausitormis , just nii nagu sellest unistas oma laulus " Mourir sur scéne " õnnetu egiptuse-prantsuse lauljatar Dalida , kes teatavasti endalt elu võttis , barbituraatide üledoosiga , kui ma ei eksi . Kuid tol jaanuariõhtul selles väikeses blackbox'is tundus , et Liz Franzi karjäär alles algab . Mina olin seal tema ametliku tõlgina . See kõik juhtus nii . Sellest , kuidas see kõik juhtus , kavatsesin ma kirjutada pärast väikest pausi , hiljemalt järgmisel hommikul . Aga paus venis pikemaks ja nüüd on juba viies , ei , kuues hommik . Jäin haigeks ega olnud vahepeal suuteline isegi mõtlema sellele , mida ma veel öelda tahtsin . See kõik tundus pealegi perfektselt mõttetu : nii see , mis ma juba kirja olen pannud , kui see , mida ma veel kavatsen panna . Mulle oli korraga selge , et Liz Franz ainult naeraks põlglikult selle üle . Põlglikult ja haletsevalt . Ja annaks kõik mulle andeks . Vaene sõber ! ( See tähendab : mina . ) Kuidas ta küll sääraste eksiarvamuste küüsi on sattunud ! Ta kuulab teisi . Ta teab ise küll , et see kõik ei ole nii . Ma kuulsin Liz Franzi õrna ja käskivat häält : " See pole nii ! " Nende sõnadega triumfeeris ta minu üle alati . " See " polnud kunagi nii , nagu mina väitsin , juhul kui ma julgesin talle oma teistsugust arvamust avaldada ja eriti siis , kui see arvamus kuidagi puudutas teda . Halb enesetunne oli alanud juba Eurovisiooni-ööl . Aga ma panin selle Eurovisiooni , seltskonna , veini , ülesöömise ja magamatuse arvele . Aga see ei läinud mööda . Saaremaal kavatsesin külastada Tõnut , botaanikut , kellesse ma ülikooli ajal armunud olin . Ta oli väga ilus ja oli veel neli aastat tagasi , kui ma teda viimati nägin , üsna ilus ega olnud peaaegu vananenud . Ainult murelikuks oli muutunud . Tal on naine ja kaks last , nad elavad maal . Tõnu teeb tõlketööd , kirjutab Eesti Loodusele ja päevalehtedele jutte taimedest , aga selle kõigega on raske peret toita . Tema naine töötab kohalikus algkoolis õpetajana . Nad elavad vanas talumajas koos selle talu vana perenaisega , kes võttis nad enda juurde hooldajateks , lubades talu neile pärandada . Tema tervis oli vilets , ta oli juba tublisti üle seitsmekümne aasta vana ega pidanud enam kaua elama . Nüüd hakkab Tõnu ja Maire vanem laps , tütar ( nime ei mäleta ) , juba varsti keskkooli lõpetama , aga " vanaperenaine " on kuuldavasti endiselt kõbus , on ainult veel kiuslikumaks muutunud , kahtlustab neid pidevalt majapidamisriistade ( potid , lusikad ) või tema isiklike asjade ( sukad ) varguses . Aga neil pole ka kuhugi mujale minna ja nad on vanaperenaise terroriga ilmselt ka ära harjunud . Koht on muidu väga ilus , Sõrve poolsaarel Jämajal . Kui vanaperenaine ükskord siiski kõrvad pea alla paneb , on talu nende ja neil on vähemalt oma kahele lapsele midagi pärandada . Huvitav , mis nende lastest saab , nad paistavad olevat väga andekad ? See poiss tundus mulle juba kahtlane . Liiga tundlik . Ma kardan , et ta hakkab avalikuks homoks , elab välja selle , mille Tõnu on oma abielusse matnud . Asi oli nimelt selles , et Tõnu , erinevalt Herbertist , oli ilmne homoseksuaal , seda teadsid meie kursusel kõik . Ta armus pidevalt ilusatesse mehelikesse üliõpilastesse ega jätnud seda ka välja näitamata . Aga siis , mõni aasta pärast ülikooli , abiellus ta Mairega , kuigi ei armastanud teda kindlasti . Olin pulmas ja jälgisin seda asja . Tõnu oli valge nagu paber , ainult Maire paistis rahul olevat . Homoseksuaalse mehe abiellumine on teatud mõttes enesekastratsioon , ohverdus , aga ma ei tea , millise jumalanna altarile . Kättemaksuks selle ohverduse eest piinab ta elu lõpuni oma naist tundetu truudusega ( teised naised teda niikuinii ei huvita ja oma homo-olemisele on ta kriipsu peale tõmmanud ) . Maire on täiesti kaotanud oma kunagise sära ja karjub ärritunult laste peale , omavahel nad räägivad ainult mingi pilkliku ilkuva tooniga . On ka tõsi , et neil on palju majandusmuresid . Tõnu oli mind nähes siiski õnnelik , peaaegu embas mind oma naise nähes , siis tõmbus taas endasse . Tema poeg Rainer vaatas seda stseeni tähelepanelikult . Mul olid Saaremaale sõites olnud isegi mingid fantaasiad Tõnuga seoses , aga koha peal lagunesid need laiali . Pealegi ma olin juba haige ka , pea lõhkus valutada , olin üsna nõrk ja jätsin ilmselt ebaviisaka mulje , sõites juba samal õhtul jälle ära , jäämata öömajale , mida Tõnu paistis väga soovivat . Niikuinii on Tõnu mulle mu elu pärast kiivas . Tegelikult unistas tema Tartus Pariisist , mitte mina . Tema õppis keelekursustel prantsuse keelt , mille mina olin keskkoolist jumala muidu kaasa saanud . Nüüd tõlgib ta prantsuse kirjandust , aga selle eest makstakse lausa ahastamapanevalt vähe . Mina aga unistasin ülikooli ajal elust maal , saarel , vanas talumajas . Koos kellegagi , muidugi . Koos Tõnuga , koos Herbert Treumanniga . Ma tean , et see poleks teostatav . Mehed sõltuvad liiga palju oma sotsiaalsest positsioonist , avalikust arvamusest . Ainult naised on võimelised oma armastuse nimel lõpuni minema , kõik kõrvale heitma . Tegelikult ma põlgan mehi . Tõnu ja Maire juurest ei sõitnud ma aga otse tagasi sadamasse , tahtsin natuke puhata ja istuda , keerasin sisse Jämaja surnuaiale , mis mulle eriliselt meeldib . See on üks Eesti ilusamaid maasurnuaedu . Saaremaa , kus mullapinnas on paesel aluspinnal üldiselt väga õhuke , oli juba põuast kohati pruuniks kõrbenud . Rohi oli kasvanud vaid üsna madalukeseks ja mai lõpus juba õitsenud , nagu normaalselt juulis . Pruunide kõrte vahelt paistis veel väävelkollast , nõiahambaid ( Lotus corniculatus ) . Kartul Maire ja Tõnu põllulapil oli ainult tükati üles tõusnud ja juba närtsis . Nad olid selle pärast mures . Nende , tegelikult vanaperenaisele kuuluv maatükk ( lopin ) on neile oluline toiduallikas . Muuseas on Tõnu viimastel aastatel usklikuks hakanud , mis muudab temaga vestlemise praktiliselt võimatuks . Tal on iga asja kohta olemas üks piiblitsitaat , olgu evangeeliumidest või epistlitest . Põuda pidas ta " selle maailma ajastu lõpu " märgiks ja ma imestasin , kui kergesti ta oma kunagise ülimalt skeptilise maailmavaate on maha müünud nende odavate lohutuste eest . Küllap vajab ta religiooni ka oma " pahe " vastu võitlemiseks . Keskajal oli Saaremaa just tänu oma õhukestele paepealsetele muldadele üks Vana-Liivimaa arenenumaid piirkondi . Neid maid oli algeliste puuatradega lihtne harida ja õhuke mullakiht on tegelikult viljakas , kuigi põuakartlik . Kuid keskaegne kliima oli suhteliselt niiske . Saarlased olevat arendanud ka merekaubandust ning käinud sõjalistel röövretkedel Läänemere läänekaldal . Maa uued isandad , piiskopid ja orduvennad pidid nendega igatahes astuma esialgu lepingulisse vahekorda . Saaremaal on ka Liivimaa ühed kõige vanemad kirikud , kummalised , ilma tornide ja kaunistusteta ühekojalised " telgid " , mille seintelt võib leida veel poolpaganlikke maagilisi märke . Mulle aga meeldib Saaremaal üle kõige Jämaja surnuaed . See asub otse mere kaldal , sealjuures avamere kaldal , vastu läänt , kuhu teatavasti siirdusid kõigi muistsete religioonide surnud : sinna , kuhu kadus ka päike . Päike oligi sel <arv>. mai õhtul parajasti kadumas . Õhk jahenes kiiresti , andes märku sellest , et on ikkagi alles kevad , meri ei ole veel soojenenud . Jämaja surnuaia pukspuuhekid hakkasid tugevasti lõhnama . Seal on väga palju väikeste igihaljaste lehtedega pukspuid ( Buxus sempervirens ) , osa , mida pole pügatud , on suurteks põõsasteks kasvanud . Normaalselt pukspuu ei talu kohalikku talve , näiteks Tallinnas Viru väljakul väikest purskkaevu ümbritsev korrapärane pukspuuhekk kaetakse igal talvel kuuseokstega kinni . Millegipärast meenuvad mulle alati need lumised kuuseoksad seal tumma purskkaevu ümber , kui ma mõtlen Tallinnale ja talvele . Kuid Sõrve poolsaare läänerannikul on kliima tänu avamerele , mis jäätub haruharva , ilmselt niipalju pehmem , et pukspuu kasvab seal sama vabalt kui Prantsusmaal . Ja pukspuude natuke imal , natuke mõru lõhn valitseb kogu Jämaja surnuaeda . Minu jaoks on see Pariisi parkide ja eriti Prantsuse provintsiparkide lõhn , Prantsusmaa mulla enda lõhn , rammus ja pruunikas , igihaljas . Jämaja surnuaed tundub mulle saarena , mis on mujalt sinna triivinud , kaugelt lõunast , ja võib ühel päeval jälle merele minna , koos kõigi oma korjustega . Seal on ka kummalisi riste . Näiteks üks rivi väikesi sammaldunud kadakapuust riste , esimesele lõigatud : Linnu lapsed . Ilmselt oli tegemist perekond Linnu või Linnu taluga . Aga näib , nagu oleksidki need väikesed hauad tehtud lindudele , võib-olla merelindudele . Eesti- ja Liivimaal kasutasid kivist hauakambreid , mida sulgevad maapinnal kivikaaned , ainult aadlikud . Nende sektsioon on ka Jämajal , aga kõik hauad on millalgi lahti kangutatud ja rüüstatud . Maamuld paistab siinkandis olevat kindlam , kui silmas pidada kristlaste usku " liha ülestõusmisse " . Alati on Jämaja surnuaed oma pukspuu- ja merelõhnaga mul tuju heaks teinud , aga seekord tegi kurvaks . Istusin ühel vanal sammaldunud pingil , sirelipõõsas mu pea kohal õitses ja lõhnas ( mere ääres on kevad hilisem ) ja mulle tundus , et keegi või miski on ka minul koos päikesega sinna mere taha kadumas . Isegi pisarad tulid silma , mida ma juba väga imestasin . Lootsin , et ehk hakkan päriselt nutma , aga ei hakanud . Ma isegi ei saanud aru , millepärast ma kurvastasin . Tõusin püsti ja sõitsin sadamasse , jõudsin veel viimasele laevale . Tartus olin juba täiesti haige . See oli pühapäeva öösel vastu esmaspäeva , kui ma sinna sain . Kummalisel kombel olin kogu tee virge püsinud , mingis teises , somnambuulses seisundis ( état second ) . Linna sisse sõites keerasin valesse tänavasse , mis on vastassuunalise liiklusega , aga õnneks ei tulnud öösel kedagi vastu . Õnneks oli mul ka meeles , et raekoja all on valveapteek . Sealt sain termomeetri . Millegipärast ei ostnud ma ühtegi rohtu , oma korraga aeglaseks muutunud mõtlemises olin nimelt otsustanud , et enne tuleb kindlaks teha , on mul üldse midagi viga või on see puhtalt psühhosomaatiline ( tingituna vastumeelsusest asuda kõige piinlikumate ja valusamate tunnistuste juurde , mis ähvardavad juba liiga palju paljastada – ma ei teagi , kas minust või Liz Franzist ) , ühesõnaga , kõigepealt tuleb kraadida , pidades sealjuures silmas , et kraadiklaas oleks " all " kümme minutit , nagu vanaema alati nõudis , ning seejärel tegutseda vastavalt termomeetri otsusele . See oli muidugi uut liiki termomeeter , mida polnud enam vaja kümme minutit kaenla all hoida , teda kõvasti ihu vastu surudes , nii et valus hakkab ( veenda vanaema oma haiguse reaalsuses oli ülioluline ) , kuid ma läksin sellega siiski koju ja kraadisin alles siis . Ma ei teadnud , kas ma pean uskuma seda peaaegu momentaanselt antud näitu ( elavhõbedasammas oma aeglase ja materiaalse paisumisega tundus siiski usaldusväärsem ) , mis pealegi oli harjumatult kõrge : kolmkümmend kaheksa ja seitse . Mulle näib , et säärast palavikku pole mul olnud lapsepõlvest saadik . On olnud vinduvaid haigusi , praktiliselt ilma palavikuta või paari kriipsuga , ilma nähtava põhjuseta ja muude sümptomiteta peale subjektiivselt väga halva enesetunde , mida aga võib nimetada ka depressiooniks . Säärased haigushood tabasid mind keskmiselt iga teine kord peale Liz Franziga koos olemist , nii et esimesed korrad ma kahtlustasin koguni , et olen saanud temalt mingi nakkuse . Kuid enesetunne normaliseerus nädala-paariga ja haigus , mida ma hakkasin nimetama " Liz Franzi sündroomiks " , ei jätnud mingeid nähtavaid tagajärgi . Nende pseudogrippide ajal andusin ma peamiselt jõuetule Liz Franzi süüdistamisele ( tema pärast olin ma veel haige ka ! ) ja veel jõuetumale enesepõlgusele , sest helistasin päevas kaks või kolm korda Liz Franzile , lisaks tema niigi regulaarsetele telefonikõnedele . Helistasin selleks , et teatada , et me ei kohtu enam kunagi ja mida ma üldse kogu sellest asjast arvan ja et mulle aitab sellest vanamoori call boy rolli etendamisest jne. , aga tegelikult ainult vaikisin hukkamõistvalt ja kuulasin Liz Franzi muretsevaid ja hoolitsevaid lauseid . Ta soovitas haigusest võitusaamiseks mitte süüa , juua palju vett , magada , villased sokid jalas . Ma pean ütlema , et säärane hoolitsus oli siiski kuidagi meeldiv , kuigi ma trotsist kunagi ei järginud tema nõuandeid . Esimest korda tegutsesin nende järgi alles nüüd , Tartus . Süüa ma ei tahtnudki , pealegi polnud mul eriti midagi kodus ja ma ei jaksanud poodi minna . Oli aga õnneks neli suurt pudelitäit ( <arv> l ) Rõuge vett . Rõuge on väike küla Tartust u. <arv> km lõuna pool , Liivimaa kõige kõrgemate " mägede " ( kuni <arv> m üle merepinna ) serval , väga järsu ja sügava oru kaldal , mille põhjas asub üks siinseid sügavamaid järvi . Selle järve kaldal on romantilises stiilis ennesõjaaegne apteegimaja , kus nüüd üks kena puhas vanapaar , endised apteekrid , kodurestorani peavad . Söögisaali , endise apteegiruumi aknad avanevad järvele ja seal valitseb see kummaliselt helge meeleolu , mis iseloomustab kogu Rõuget . Oma võimsate vaadetega ( näiteks kiriku juurest ) oleks Rõuge nagu kuskilt mujalt , Lõuna-Baierist ( kord peatusime Liz Franziga Starnbergi järve ääres Feldafingis , kus Thomas Mann kirjutas oma " Võlumäe " ) Liivimaale transporditud . Käisin Rõuge apteekrestoranis hiljaaegu juba teist korda ja nimelt vee pärast . Mul olid tühjad pudelid kaasas . Esimene kord juhuslikult sinna sattudes olin söögi kõrvale ( harilik Liivimaa toit , sealiha kartulitega ) peale nende koduse sõstraveini ( suhkruga kääritatud sõstramahl ) , mis osutus üllatavalt joodavaks , palunud ka harilikku vett . See vesi , veel rohkem kui vein ( mis , nagu selgus , võlgnes oma headuse samuti veele ) , oli üllatanud mind oma eriti hea maitsega . Ma ei ütleks , et ma oleksin vete suhtes eriti peps . Pariisis joon ma peamiselt kraanivett , mis , tõsi , on ka küllalt kvaliteetne . See on osa mu kokkuhoiupoliitikast , mille tulemused aga tühistab kompulsiivne raiskamine , mis leiab aset umbes kaks korda aastas uute riiete ostmise näol , seda alati väljaspool allahindluste aega , kui ükski normaalne inimene , eriti veel vaene nagu mina , Pariisis riideid ei osta . Aga sellest Rõuge veest sain ma kohe aru , et see on väga puhas . Ma usun , sellest saab igaüks aru , kui vesi tõesti puhas on . Tal on siis nagu natuke magus maitse , kuigi suhkrusisaldus on loomulikult null . Ilmselt on see meie maitseretseptorite eriline signaal ja võib-olla tuleneb see süljes leiduvatest lõhustunud sahhariidide jääkidest . Rõuge vesi meenutas maitselt Eviani , kuid oli värskem . Küsisin vanamehelt– kes toimis kelnerina , kuna naine oli köögis , ja kes tellimuste täitmise vahepeal ühe koduveini trimpava külamehega malepartiid jätkas , mängides justkui kahel laual ( ma olin ainus kunde ) – , kas neile on öeldud , et neil on hea vesi . Tuli välja , et nad on sellest täiesti teadlikud . Kuna nad asuvad sügava oru põhjas , siis asuvat nende puurkaev süvakihtide allikal ja keemilis-mikrobioloogilised analüüsid näitavat , et nende vett võib vastavalt Euroopa Liidu standardile otse pudelisse villida . Olin unustanud , et tegemist on endiste apteekritega . Niisiis võtsin järgmine kord tühjad veepudelid kaasa ja täitsin need apteekrite lahkel loal otse nende kraanist . Seda vett siis nüüd jõingi . Vahepeal magasin , villased sokid jalas , sest kogu aeg tundus , et toas on külm . Higistasin , jõin jälle vett . Algul olid unenäod painavad . Võitlesin Liz Franziga , kiskudes tema käest ära pikki lauseid , mis olid ühtlasi pikad puust talupojavankrid . Sain aru , et kõik , mis ma olen kirjutanud , on täiesti mõttetu . Kuid otsustasin siiski ühe lause kätte saada , see vallandus üllatavalt kergesti , Liz Franz oli kadunud . Rühkisin teed mööda edasi , mäest üles , vanker järel . Kui tagasi vaatasin , oli Liz Franz vankri peal ja haletses mind . Mul hakkas endal ka endast väga kahju , langesin tema embusesse , nutsin , kõik lõi ümberringi valgeks , ma lubasin hävitada , mis olen kirjutanud . Ärkasin tundega , et olen tervenenud , kuid ei tõtanud siiski arvuti juurde faile kustutama , leides , et seda jõuab alati teha . Kõigi nende päevade jooksul ei avanud ma tegelikult kordagi arvutit ja Asko , kes maja sisevõrgu kuvandilt sai jälgida mu kodusolekut , arvas tõenäoliselt , et ma olen ikka veel ära . Igatahes ei andnud ta endast märku . Ükskord küll keegi nagu koputas uksele , ärkasin koputuse peale , aga ei läinud avama . Õhtuks oli palavik jälle üleval , aga kuna ma kaks päeva midagi polnud söönud , oli öö kergem , uni sügavam ja unenägu vähem painav . Saabusin nimelt Jaapanisse , suurde haigla-pansionaati , kus mulle pidi sooritatama vähioperatsiooni ja kus ma ühtlasi pidin lõpetama oma märkmed . See oli suur valge mitmekohaline palat , sinna oli saabunud ka teisi eesti kultuuritegelasi , kuid keegi neist ei tundnud mind ära ja ma suhtlesin personaliga ainult prantsuse keeles . Uute patsientide-külaliste vastuvõtt toimus nn. suure visiidiga , kus palatisse saabus hulk valgetes kitlites arste ja kultuurikomisjoni liikmeid , kes polnud omavahel eristatavad . Nad kuulasid ära äsjasaabunu soovi ja määrasid kindlaks operatsiooni aja . Minu ainus soov oli laptop , sest olin enda oma maha jätnud , teades , et need on haigla poolt . Peaarst ütles , et neil on , jah , kogu maja peale üks , see on kord ühe , kord teise käes , kindlasti ma mõnipäev saan seda kasutada . Protesteerisin valjusti , et ma pean kirjutama absoluutselt iga päev , aga komisjon juba lahkus . Edasi üritasin kaasavõetud Vene rublasid vahetada Jaapani jeenide vastu , kirusin ennast , et polnud kohe jeene võtnud , nüüd kaotan kindlasti palju vahetuskursside tõttu . Otsisin panka , olin Seine'i ääres , aga tänavad olid inimtühjad ja tundmatud , olin esimest korda elus Pariisis . Oli pime ja sadas peenikest vihma . Tänavad viisid järsult alla jõe äärde , aga mul oli vaja leida Louvre'i metroojaam . Siis nägin , et olen Louvre'i tagumiste väravate juures , seal oli suur silt " Louvre " , aga väravad olid kinni ja metroojaam pidi olema kuskil teisel pool , polnud kindel , kas selle vihmaga üldse jõuab sinnani minna või saab enne läbimärjaks . Külm oli ka . Reaalsuses vastas sellele muidugi higistamine ja see , et särk oli seljas läbimärg . Täna on laupäev ja ma kavatsen sööma hakata , aga ei tea veel , mida . Pole nagu isu , kuigi on nõrkus . Vaim on siiski pigem selge . Tõin alt poest otsasaanud Rõuge vee asemele Eviani . Eks ma päeva peale vaata , mida süüa . Võib-olla mannaputru ? Vanaema ikka tegi mannaputru , kui ma haige olin ja süüa ei tahtnud . Sööma pidi . Nii kaua kui nüüd , ma polegi enne söömata olnud . Ma näen , et selles pole midagi erilist , ainult halb maitse on kogu aeg suus ja see ei taha ka veega ära minna . Liz Franzi süstemaatiline söömatus tundub mulle märksa vähem müstiline . Aga vabatahtlik või haigusest sunnitud paast on siiski midagi muud , kui oli see peaaegu pidev süljeneelamine ja näljanäpistus , millega ma käisin Pariisis ringi <arv>. aasta jaanuaris . Olin saabunud Prantsusmaale oktoobri esimestel päevadel ja töötanud kuu aega ühes Vaucluse'i talus viinamarjakoristusel . Nii viisaks vajaliku küllakutse kui oma tädi kaudu tuttavate talupidajate aadressiga oli mind varustanud Denis S. , noor estofiil , kellega olin Eestis tutvunud ning tutvustanud teda omakorda meie noorte filmitegijatega , keda ma siis veel kõiki tundsin . Denis S. oli tol ajal Eestist , sellest täiesti tundmatust maast , väga kõrgel arvamusel ja uskus , et sealt võib avastada kõiksugu seninägematuid kunstipärleid , mida saaks ( ja just tema saaks ) prantsuse publikule tutvustada . Reaalsete kunstinähtustega kokku puutudes tabasid teda küll pettumused ja poolpettumused , kuid need ei veennud teda sugugi loobuma , sest ta oli kindel , et tõelised aarded on tsensuuri ja ametliku kunstipoliitika poolt varjatud ning tal tuleb võita kohalike usaldus , et nendele ligi pääseda . Seni tõlkis ta paari teisejärgulise autori novelle , kust ta leidis midagi omapärast , ning püüdis neile Prantsusmaal kirjastajat leida . See õnnestus tal tõepoolest , aga alles seoses <arv>. aasta sündmustega , kui korraga hakati otsima mis tahes materjale nende äkki kaardile ilmunud maade kohta . Denis S. osutus Prantsusmaal , lisaks Jaan Krossi tõlkijale Jean-Luc Moreaule praktiliselt ainsaks natiivsest prantslasest eesti keele ja kultuuri tundjaks ning tema eeliseks härra Moreau ees oli veel see , et tänu oma praktikale mõistis ta ka eestikeelset kõnet . Tookord , <arv>. aasta kevadel , katsusin ma mõistatada , mis küll sundis Denis S-i ( nii tema kui viinamarjatalu jäägu siin anonüümseteks , sest nad rikkusid minu kutsumise ja palkamisega immigratsiooni- ning tööseadust ja ma ei tea , kui ruttu need rikkumised või koguni kuriteod Prantsusmaal aeguvad ) , ometi ühe kõige kindlamat karjääri lubava Pariisi Grande École'i üliõpilast , tegelema nii marginaalse ja väheperspektiivika asjaga kui eesti keel ja kultuur . Kuid ma ei tundnud siis veel prantsuse ühiskonda ja selle loogikat . Analoogia põhjal uskusin ma , et seal on sama lihtne kellekski saada kui Eestis . Mina näiteks olin oma " Raudteevahimajaga " ja hoolimata teise filmi " Paat " ilmsest kehvusest ( ma ei teadnud , miks ja eelkõige kellele ma selle tegin , filmisin üksi , Herbert Treumanni periood mu elus oli möödunud koos " Raudteevahimaja " valmimisega ) , tühjast filosoofilisuse-pretensioonist ja sellest , et mul polnud aimugi , kellele , kuidas ja milleks ma veel üldse peaksin filme tegema – hoolimata kõigest sellest ja oma seesmisest veendumusest , et ma pole mitte keegi ja ainus mõistlik tegu oleks enesetapp , olin ma selle väikese , kuid mõjuka ühiskonnafraktsiooni silmis , mille moodustasid kultuuriringkonnad ja nende ümber tiirlevad satelliidid , mitte ainult lootustandev , vaid juba tunnustatud noor filmidokumentalist . Ma tulin miljonilise rahva seast , mis hoolimata oma kuulumisest nõukogude konglomeraati moodustas kultuurilises mõttes siiski ( ja isegi seda enam ) üsna suletud universumi . Täheks tõusta oli sealgi suhteliselt lihtne , kuigi see täht väljaspool tolle universumi piire nähtav ei olnud . Aga sellest , mis on väljaspool , olid meil tol ajal väga moonutatud ettekujutused , kuigi pidasime ennast maailmakodanikeks ja lääne kultuuriruumi täisõiguslikeks liikmeteks . Illusiooni võimendas veel see , et ka too suurem universum , Nõukogude Liit , oli omakorda üsna suletud , ja lisaks rahvuslikule tähelepanule võis nautida isegi mingit nn. üleliidulist tunnustust , eriti kui su teosega käis kaasas kõlakas , et võimud on selle kuidagi ära keelanud , mis ka juhtus , veel viimasel momendil enne tolle süsteemi lõplikku lagunemist , ka minu " Raudteevahimajaga " , mille juba telekavades välja kuulutatud televisiooni-esilinastus " tehnilistel põhjustel " ära jäi . Mind ennast ei kutsutud küll kunagi ei KGB-sse ega mingitesse teistesse organitesse vestlusele . Küllap said organid aru , et ma ei kujuta endast lagunevale režiimile mitte mingit ohtu . Kuid filmistuudio juhtkonnal olevat siiski mingeid pahandusi olnud . Peaasi , kõlakas ( bruit ) läks liikvele ja sellest oli mulle hiljem omajagu kasu . Niisiis ma imestasin Denis S-i ekstravagantse Eesti-huvi üle , sest ei taibanud , et tulles kuuekümne miljoni seast on tal hoopis raskem , isegi hoolimata oma heast koolist ja ilmsetest võimetest , endale nende miljonite seas mingit isiklikku positsiooni rajada . Seda enam , et provintsiapteekrite pojana ei saanud ta loota sugulussidemetele ja tutvustele eliidi hulgas . Ta tegi ratsionaalse , kuigi riskantse valiku , rajades oma tulevase karjääri väga haruldasele teadmistevaldkonnale , milles tal igatahes oli lootust saada juhtivaks spetsialistiks Prantsusmaal . Risk oli muidugi selles , et see juhtiva spetsialisti positsioon võis osutuda mitte just eriti hinnatuks . ( Näiteks aastakümneid Pariisi Idamaade Keelte ja Kultuuride Rahvusliku Instituudi ( INALCO ) eesti keele lektorina tegutsenud Vahur Linnuste oli Pariisi akadeemilistes ringkondades siiski täiesti marginaalne kuju , olles küll seda värvikam , aga temal mul tuleb veel peatuda , kusjuures erilise tänuga . ) Niisiis läks Denis S. riski peale välja ja nagu nüüdseks on selgunud , tasus risk ennast ära . Mitte kõrgelt , aga tublisti . Denis S. valiti läinud aastal Caeni ülikooli eesti ja soome keele ning kirjanduse professoriks , mis on Prantsusmaal minu teada praktiliselt eluaegne koht . Denis S-i tõus oli seega isegi üsna kiire , sest oma karjääriplaani realiseeris ta ainult kaheteistkümne aastaga . Kuid <arv>. aasta kevadel ei osanud ma tema väga põhjalikus , intelligentses ja elavas estofiilias näha teadliku ja ratsionaalse karjääriredeli esimesi astmeid . Nõukogude Eesti silmapaistva noore kineastina pidasin ma taolist karjääriehitamist madalaks . Prantsusmaal olen ma aru saanud , et see on ( kui sul pole just väga head päritolu või väga erilisi andeid , soovitavalt mõlemat korraga ) üldlevinud ja praktiliselt möödapääsmatu , kui sa ei taha sulada näotu ja umbisikulise palgasaajate ( salariés ) massi hulka , saada üheks administratiivselt identifitseeritud , kuid kergesti väljavahetatavaks kruviks suures masinas , mis päev-päevalt taastoodab selle võimsa maa rikkust . Seevastu minul polnud <arv>. aasta oktoobris Aerofloti lennukiga Charles de Gaulle'i lennuväljal maandudes mitte mingit selget tuleviku- ega karjääriplaani . Olid peamiselt kahtlused , hirmud ja ebamäärased lootused . Kahtlused olid seotud mu senise filmikarjääriga . Mulle tundus , et miski kõlab seal valesti ( sonner faux ) , et see on tulnud kuidagi liiga kergesti ja tänu eeldustele ja juhustele , millel minuga mingit pistmist pole . Et ma olen lihtsalt ühe süsteemi , ja sealjuures laguneva , kohe otsa saava süsteemi produkt . Niisiis võib-olla isegi ainult laguprodukt . Et mingis natukenegi süsteemivälises skaalas ei ole mu loomingul ega ka oskustel mingit väärtust . Hirmud olid seotud rahaga . <arv>. aastal oli juba selgesti tunda , et raha hakkab edaspidi hoopis teistsugust ja tähtsamat rolli mängima . Seni polnud ta olnud kuigi oluline . Kuidagi ikka raha sai . Ma ei oska isegi öelda , millest ma elasin nendel viimastel Eesti-aastatel , aga mingi raha enamasti ikka oli ja kui polnud , siis keegi laenas . Rublade eest niikuinii midagi eriti ei saanud . Aga ära sai elada ja ajuti omamoodi üsna laialt . See , mis hirmu tegi , polnud mitte see vana raha , vaid valuuta . Nii , sellise vana itaaliapärase pangandusterminiga seda kutsuti . Vääring . Valuuta eest võis saada kõike ja valuuta oli sama hästi kui kättesaamatu . Turukursid olid juba sellised , et oma rublasissetulekuga , millega ma kuu aega võisin ära elada , oleksin ma Pariisis saanud ehk paar tassi kohvi kohvikus . Oli selge , et edaspidi tuleb teenida valuutat . Ja et vanas süsteemis omandatud positsioonid ( nagu minu kultuuripositsioon ) ja oskused ei pruugi valuutas maksta sentigi . Imekombel aga teenisin ma oma esimese valuuta just filmi , sellesama " Raudteevahimaja " eest . <arv>. aasta talvel näidati seda Soome televisioonis , siis oli seda juba ka Eesti TV-s mitu korda näidatud , perestroika ehk lagunemine oli jõudmas terminaalsesse faasi . Kuigi leviõigused kuulusid üleliidulisele organisatsioonile , maksti mulle arusaajate soomlaste poolt siiski sularahas ja nõukogude võimude eest salaja tuhat Soome marka ( see oli umbes võrdne vääring frangiga ) . Mul oli suur kiusatus selle eest endale tossud ( bascets ) ja kuluvad ( jeans ) osta , kuid surusin selle soovi maha . Kingadele siiski ei suutnud vastu panna . Helsingi tänaval käies ( mind kutsuti linastuse puhuks televisiooni intervjuud andma ja tasu vormistatigi selle eest ) nägin nimelt , kuivõrd karjuvalt inetud on mu kingad kõigi teiste kingade seas . Ostsin niisiis paari kingi , higistades proovimise ja valimise juures kõvasti , sest valik oli südant pahaks ajavalt suur , ja lõpuks ostsin ikka väga kallid , viiesajamargased pruunid kingad , sest need olid mulle kohe meeldima hakanud . Need mul jalas olidki , kui oktoobris Prantsusmaa pinnale astusin . Ülejäänud viissada marka olin jätnud endale reisirahaks , kuid Leningradi Pulkovo lennuvälja toll oli selle konfiskeerinud . Pinged separatistlike Balti riikide ja Venemaa vahel olid sel ajal juba päris suured ja väljendusid ka Nõukogude tolliametnike käitumises . Saades mu aktsendist aru , et tulen Eestist , kutsus tolliametnik mu kõrvale . Mind otsiti eraldi ruumis läbi ning avastati kerge vaevaga viiesajamargane , mille ma lihtsalt rinnataskusse olin pistnud . Ma polnud isegi vaeva näinud selle peitmisega , olin fatalistlikult oma õnne peale lootnud . Kuid õnne polnud ja ebaseaduslik valuuta kuulus konfiskeerimisele . Õnneks aga lasti mind siiski Pariisi lennukile . Neile konfiskeeritud viiesajale margale ja oma absoluutselt tühjadele taskutele ma kogu lennu jooksul mõtlesingi . Esimene oskus , mis Pariisis omandada tuli , oli metroos üle pulga hüppamine . Aga seda tegid paljud ja mulle hakkas tunduma , et asi polegi nii hull . Leidsin ka üles Vahur Linnuste korteri , sain süüa , jõudsin lõpuks Lõuna-Prantsusmaale oma viinamarjatallu . Viinamarjakorjamine oli umbes nagu kartulivõtt , üsna väsitav küürutamine , kobarad olid madalal , neid tuli lõigata väikeste kõverate oksakääridega , millega ma alguses kogu aeg oma kätt veristasin . Ämber sai üsna ruttu täis ja tuli kallata kõrgele traktorikasti . Ma polnud füüsilise tööga , eriti sellistes kogustes , harjunud . Teised hooajatöölised olid seal talupere tuttavad : paar pensionäri ( nende hulgas Monique , kes mu oma kaitse alla võttis , meie vahel tekkis teatud flirt , ma olin talle selle emaliku suhtumise eest väga tänulik ) , kuus või seitse noort perepoja sõpra , kellega ma ühes toas magasin ja koos süüa tegin , ja kaks vana marokolast , kes olid käinud seal iga aasta . Nendega olid mu suhted halvad . Nad osutasid kogu aeg mu vigadele : lõikamata jäänud kobaratele või ülearu lõigatud väätidele ( minu arust kõik lõikusid neid vääte eest ära ) . Ilmselt tajusid nad , ja ilmselt instinktiivselt , minus kui avaneva idabloki esindajas uut struktuurset konkurentsi . Aga ma olen üldse selgeks õppinud , et kõige rohkem vihkavad immigrante ja võõrtöölisi natuke vanemad , varasemad ( plus anciens ) immigrandid ja võõrtöölised . Ja nad tunnevad hästi ka nende " uute " nõrku kohti . Peale maroko vanameeste süstemaatilise kiusu masendas mind töö tempo ja kestus . Ma polnud kunagi pidanud niimoodi töötama . Kolhoosis kartuli võtmine oli selle kõrval ikka lapsemäng . Töö käis üheksa tundi , tunnise lõunapausi ja paari viieminutise joogipausiga , mil muuseas anti läinudaastast veini , mis muutis mul küürutamise veel raskemaks , prantslasi aga ainult ergutas . Kõige masendavam oligi see , et keegi teine peale minu ei paistnud väsivat . Ometi polnud ka need perepoja sõbrad mingid talupoisid , vaid kõik pärit kohalikust väikelinnast , kus nad koos koolis olid käinud . Kuigi ma teistega koos eriti ei naljatanud ega ammugi laulnud ( mu Tallinna <arv>. keskkooli prantsuse keel osutus selliseks , mis on olemas küll raamatutes , kuid mida vähemalt Vaucluse'is ei räägita ega peaaegu mõistetagi , nad said mu kirjanduslikest väljenditest palju nalja ) , ei suutnud ma nendega hästi sammu pidada ja aeg-ajalt pidi keegi põikama minu ritta ja mind järele aitama . Peab siiski ütlema , et keegi peale marokolaste ei teinud mulle ühtegi etteheidet . Ma olin siiski mõnes mõttes ka huviväärsus . Minult sai küsida , kas me pooldame Stalinit , kas meil on põhjapõtru , kas ma tean , mis juhtus Tšernobõlis ( ma ei saanud alguses aru , mis see Tchernobyl on , ja jätsin mulje , et olengi nõukogude desinformatsiooni ohver , mis neile väga meeldis ) , kas ma tean , mis on U<arv> , kas Eestil on kõva jalgpallimeeskond ja kes on selle väravavaht . Eriti eksootiline ja metsik paistis neile see , et ma ei tea ühtegi prantsuse , saksa ega inglise jalgpallurit . Küsisin valelikult , kas nad teavad Dmitri Gvozdikovi , tuntud nõukogude mängijat , kuid seegi kavalus ei läinud eriti läbi , sest nad teadsid paari vene futbolisti nime küll , aga Gvozdikovist , kelle ma sealsamas põllu peal ( sur-le-champ ) olin välja mõelnud , polnud nad midagi kuulnud . Ma olen siiski läbi teinud päris korraliku integratsiooni , kui nii mõelda . Teisel palavikupäeval siin Tartus nimelt helistasin korteriomanikule ja palusin , et ta tooks ära selle teleka , mida ta oli pakkunud , aga mille kohta ma olin öelnud , et sellega pole kiiret . Ta tõigi . Ja eile vaatasin ma jalgpalli maalimameistrivõistluste avamängu ülekannet Seoulist . Harilikult ma küll , hoolimata kogu oma integreeritusest , jalgpalli ei vaata , aga palavikuga oli see täiesti sobiv . Leb ? uf , Djorkaeff , Trezeguet on mulle tuttavad nimed ja näod . Ma leian muuseas , et Leb ? uf on väga sümpaatne , kuigi mu lemmik on inglane David Beckham . Ilmselt on inglases Prantsusmaalt vaadates ( ikkagi mere taga , Outre-Manche ) midagi eksootilist ja eksootiline on tihti erootiline . Ma elasin täielikult kaasa Prantsusmaa meeskonnale ja kahetsesin Zidane'i kõrvalejäämist . Teleülekande kaamera näitas korduvalt suures plaanis mängu jälgivat Zidane'i ja on tõsi , leidsin , et temas on midagi kuninglikku , igatahes erilist . Ma ei tea , võib-olla teeb väga suur kuulsus inimese eriliseks , annab talle sellise hoiaku . Pigem arvan ma siiski , et väga suure kuulsuse saavutamiseks on vaja midagi erilist , ka jalgpallis . Ja muide , miks " ka " jalgpallis ? Ma ei tea enam ammugi , kas jalgpall on madalam kunst kui näiteks see filmikunst , mille äärealadel mina vegeteerin . Zidane'i , Leb ? ufi ja teiste võime oma peaaegu üleinimliku pingutuse hinnaga viia suuri vaatajahulki katarsiseni , on igatahes midagi sellist , milleni mina ei küüni . Niisiis ei saa ma ka otsustada . Ega tahagi . Olin löödud Prantsusmaa kaotusest ( <arv> : <arv> ) Senegalile . Ilmselt on ka nii kollektiivses tegevuses nagu jalgpall , ostustav ikkagi üks – ühe , kuninga , sära . Ilma Zidane'ita pole " sinistel " ( les Bleus ) õiget hoogu . Peab aga siiski tunnistama , et see löödusetunne ja need sundmõtted kadusid mu peast umbes kümme minutit pärast teleülekande lõppu . Nii integreeritud ma siiski pole , et Prantsusmaa kaotusest oleksin une kaotanud . Aga jah , ma rääkisin oma <arv>. aasta kahtlustest , mis olid seotud loominguga , hirmudest , mis olid seotud rahaga , ja mainisin ka lootusi . Ametlikult olid mu lootused Prantsusmaale sõites seotud kavatsustega õppida Pariisis kuskil filmiasjandust . Nii ma vähemalt rääkisin Denis'le ja oma Eesti tuttavatele . Nii ma rääkisin ka iseendale , suutmata ennast siiski eriti veenda . Ma teadsin , et ma ei lähe kunagi enam kuhugi kooli . Ma jälestan neid kinnipidamisasutusi , kus mingitel järjekindlatel kõlupeadel , kellel on õnnestunud ronida õpetaja- , õppejõutoolini , on õigus sinu üle kohut mõista : sa oled tark/rumal , õige/vale , õnnestunud/läbi kukkunud . Ametliku kohustusliku stuudiumi olin ma läbi teinud , diplomi , mida ma kunagi tarvitanud pole , taskusse saanud . Aitab küll . Mu tegelikud lootused seoses selle esimese tõelise välisreisiga – Soome polnud ikkagi veel päris välismaa , kuigi süsteemi- , tänavapuhtuse- , jõukuse-erinevus <arv> kilomeetri kaugusel mu kodulinnast oli mind tõsiselt vapustanud – need lootused olid eranditult seotud armastuse ja seksuaalsusega , või seksuaalsuse ja armastusega . Ma sain muidugi aru , et need on teatud mõttes absurdsed , et taolist otseteed ei ole . Et inimeste lootused on võib-olla enamasti seotud nendega , aga et eesmärgile jõudmiseks tuleb valida sobivad vahendid . Kui sul pole silmipimestavat ilu , siis tuleb teenida raha , saavutada võim , kuulsus , positsioon . Ja nagu on öelnud too juba mainitud eesti romanist Anton Hansen : küll siis tuleb ka armastus . See on tema üks tsiteeritumaid sententse , mida meie rahvuslikud peda- ja demagoogid iial ei väsi ekspluateerimast . Hanseni romaanis manitseb talupojast isa nende sõnadega ( " Tee tööd ja näe vaeva , küll siis tuleb ka armastus . " ) oma kannatamatut poega . Millegipärast ei tsiteerita aga kunagi poja vastust isale , mis kõlas umbes nii , et teie emaga olete küll tööd teinud ja vaeva näinud , aga armastust pole Vargamäel ( Mont-du-Voleur , nende talu toponüüm ) tänapäevani . Kuid erinevalt keskmisest eesti koolilõpetajast olin mina Hanseni suurteose tõepoolest kaanest kaaneni läbi lugenud , mitte küll siis , kui ta oli kooliprogrammis , aga varem . Oli perioode , murdeea ümbruses , kus ma neelasin üsna valimatult raamatuid , sealhulgas ka ( ja võib-olla eriti ) selliseid , mis minu eakaaslaste jaoks kuulusid juba ajast-arust , huvitavuse minetanud kirjanduse hulka , nagu seesama Hansen . Niisiis ei tuginenud ma ka selles rahvuslikus armastuseparadoksis kirjandusõpetajate moonutatud andmetele , vaid lähtusin algtekstist . Mis mõtet on armastuse tulekul siis , kui sa oled juba töö ära teinud ja vaeva ära näinud ja ise vana ja inetu ? Otsustasin minna otse , kohe armastuse otsingule . Ja ma ei arva siiamaani , et kui need otsingud pole kandnud vilja , siis oleks selle põhjuseks vähene töö ja vaev . Ma ei tea , mis on . Olin algust teinud juba kodumaal . Avastasin korraga , et olen <arv>-aastane ja ikka veel praktiliselt neitsi . Ma isegi ei julgenud seda endale nii jõhkralt sõnastada . Aga ajad olid muutunud , kommetes puhusid vabamad tuuled . Kõigest hakati rääkima , ajalehtedes , isegi homoseksuaalsusest . Tundus koguni , et inimesed suhtuvad sellesse päris liberaalselt . See oli muidugi perestroika-aegsest eufooriast tingitud optiline pete . " Inimesed " peavad seda keskeltläbi ikka jälkuseks , perverssuseks ja skandaaliks . Asi on nimelt selles – ja inimestest tuleb aru saada – , et igaühe jaoks on tema seksuaalsus mingil määral mõistatus ja koorem . Selles on alati elemente , fantaasiaid , ihasid , mis kuidagi ei sobi kokku sellega , millest kirjutatakse raamatutes , mida näidatakse filmide seksistseenides ja isegi kõige räigemas pornograafias ; sellega , millest mehed räägivad omavahel viina võttes ja millest naised pihivad usaldushoos oma reetlikule sõbrannale . Normaalne inimene muidugi eitab ka enda ees selle pimeda ala olemasolu . Kui ta on oma seksuaalpartneri suhtes võimupositsioonil , sunnib ta teda järgima oma fantaasiaid , nimetades neid normaalsuseks . Kui seda võimalust pole , jäävad veel prostituudid , pornograafia , eneserahuldamine või rahuldamatus . Mingi rahuldamatus jääb vist alati , sest mitte ükski eksisteeriv maailm ei vasta kõigile meie fantaasiatele . Igatahes , kõike hirmutavat , mida seksuaalsus endas sisaldab , ei õnnestu mainitud vahenditega kunagi ära kodustada . Midagi jääb kuhugi kummitama . Mõnel depressiooni- ja üksindushetkel võib isegi peast läbi vilksatada mõte : äkki ma pole päris normaalne . ( Hoidku jumal selle eest ! ) Nende kummituste ja kahtluste kõrvaldamiseks ja summutamiseks ongi olemas nii-öelda ametlikud perverdid , kellest silmapaistvaima grupi moodustavad omakorda mitmesugused homod . Kogu iseenda võikuse , kogu oma väärastuse , ebainimlikkuse , arusaamatuse , kõik oma keelatud ihad saab projitseerida neisse . Neid on väga vaja . Aga nad ei tohi ennast kunagi tunda liiga hästi . Korralike inimeste rahustuseks võin ma ka siinkohal tunnistada ja kinnitada , et valdava osa oma seksuaalselt aktiivsest ( või passiivsest ? ) elust olen ma ennast selles vallas tundnud kas üsna halvasti , halvasti või väga halvasti ( " kuul pähe " , nagu öeldakse ) . Karistus olemasolu eest on praktiliselt permanentne , kuid sellega harjub , nagu harjub kõigega . <arv> . aasta sügisel aga otsustasin ma niisiis vabaneda oma neitsilikkusest ja sooritasin hüppe tundmatusse . Selleks kasutasin äsja ilmuma hakanud sõltumatu era-nädalalehe Eesti Ekspress kuulutusterubriiki . Tol ajal oli selle ajalehe lugejaskond suhteliselt noor , uuendusmeelne , alternatiivne . Nüüd loeb teda vist kogu eesti rahvas , vähemalt mul on jäänud selline mulje . Mina ei loe ega tea , milline on nüüd selle lehe kuulutusteosa , arvatavasti on erakuulutuse avaldamine seal liiga kallis . Siis kuulutati palju . Ja vastavalt inflatsioonimajanduse loogikale oli enamik kuulutustest osturubriigis . Keegi ei tahtnud raha ( või kui , siis valuutat ) , kõik tahtsid oma rublasid millegi ( nende meelest ) kindlama vastu vahetada . Osteti kokku näiteks igasugu ehitusmaterjali , mille lagunevaid virnu veel nüüdki maad mööda ringi sõites näha võib . Ma ei tea , kumma tehingu , kas ostu või müügi hulka tuleks liigitada minu pakkumine , sest selge on see , et ka inim- ja eriti seksuaalsuhetes on tegemist ostu-müügitehingutega , kuigi nende olemust varjutavad mitmed romantilised eelarvamused , mida minagi kurguni täis topitud olin . Igatahes ilmus mu annonce rubriigis " Tutvus " , kentsaka pealkirjaga alarubriigis " Otsin härrat " . Selles rubriigis otsiti tõepoolest teatud mõttes isandaid , soovitavalt välismaiseid ja maksujõulisi , kes otsija rihma otsa paneks ja kuhugi meeldivamasse paika talutaks . Otsijad olid evidemment " daamid " , kes võimalusel identifitseerisid ennast " särtsakate blondiinidena " . Ma usun , et minu kuulutus , mille ma hirmust ja erutusest värisedes viisin Tallinna peapostkontori Eesti Ekspressi erakuulutuste vastuvõtupuntki , oli esimene selline kuulutus seal lehes ( sellele järgnes terve laine , mis ajapikku vaibus , sest selgus , et tegemist on suhteliselt suletud ringiga ja ilmusid ka muud tutvumispaigad ning -kanalid ) . Ma ei mäleta oma kuulutuse sõnastust . Tõenäoliselt oli see liiga piinlik , et mälu seda säilitaks . Õnneks on faile , mis kustuvad , ja jäljetult . Kindlasti oli seal mainitud vanus , samuti vist loodetava partneri vanus , et vanamehi eemale hoida , lisaks midagi kirjanduslik-poeetilist , et signaliseerida kõrgetest ootustest partneri füüsilis-vaimsete parameetrite kohta . Need kuulutused on teatavasti omapärane lühivorm , kus loodetakse väga palju ära öelda , aga unustatakse lisada midagi vähegi valgustavat iseenda kohta ( " ma pole just kõige ilusam , julgem ega rikkam ; tegelikult olen pigem inetu , arg ja vaene " vms. ) . Kindlasti ei kasutanud ma selliseid avatud sõnu nagu gei või homo . Kuid sõnum läks läbi ja jõudis adressaatideni . Nimelt on eluaegne varjamis- ja valetamiskohustus hiilgav kool , mis teeb homodest head luurajad ning salakoodide murdjad . Kahju , et meid ei saa sel eesmärgil kasutada riiklikud luureteenistused : vastaspoole luurajatel oleksid teatud liiga lihtsad vahendid agendi ülemeelitamiseks , ja isegi kui see oleks välditud , võiks homoagent arendada topeltmängu lihtsalt igavusest , harjumusest , topeltmänguinstinktist . Kui ma nädala pärast läksin sama luugi juurde oma numbri alt kirju küsima ( kartsin , et pole ühtegi või on üks-kaks vanainimesekäekirjaga roosat ümbrikut ) , sain neid sealt terve paki . Umbes kakskümmend viis . Pärast tilkus veel lisa . Kõik olid " matsu lahti jaganud " , mis siis , et mõni poolikule ruudulisele vihikulehele suure vaevaga maalitud vastus kõneles enam kui puudulikust kirjaoskusest . Kuid oli ka tõelisi kirinovelle , kiripoeeme . Sain aru , et mu " pahe " on ülimalt demokraatlik , see tähendab , levinud läbi kõigi päritolu- ja intelligentsuskihtide , ning et sama demokraatlik on see allasurutus ja frustratsioon , mille täit suurust ma nägin alles teiste pealt . Ise tundud endale ikka kuidagi hakkama saavat . Siis järgnes vastamiste ja helistamiste , kohtumiste faas . Kõikevabandav fantaasia läks kohe tööle ja ma vastasin ka kõige ebameeldivamatele ümaratele , rulliliste sabadega käekirjadele . Ma ei lasknud ennast häirida ka alarmeerivalt ebaerootilisest häälest telefonis . Mu süütuse võttis , kui ikka võttis , nimelt üks selline rullilise käekirjaga ja kergelt nilbe häälega tüüp . Ma olin ju otsustanud , nüüd tuli tegutseda . Ei tohtinud enam tunnetel ennast juhtida lasta . Sest kuhu tunded mind seni juhtinud olid ? Ainult platoonilistesse afääridesse . Tüüp oli ka välimuselt ebameeldiv . See tähendab , tegelikult täiesti tavaline pisut tüsedusele kalduv kahekümne üheksa aastane pereisa . Pereisa ta muide oligi . Oli keskpäev , sõitsime kesklinnast täistuubitud trollibussiga tema HLM-linnaossa ( vist Mustamäele ) . Tema naist ja tütart , kelle pildid rippusid seinal , riided ja mänguasjad vedelesid igal pool laiali , polnud kodus . Terve tee täistuubitud trollis , kus meie vestlus aina uuesti soikus , oli tema nägu järjest rohkem lõkendama löönud , ta vaatas mind ihaga , mis tundus mulle täiesti arusaamatu . Mulle oli ta enam või vähem vastik . Kuid nagu öeldud , asi tuli ära proovida . Korteris pakkus ta arvatavasti mingit likööri või veini . Olin närvis , tema erutatud , naine võis küllap varsti koju tulla , vaja oli siirduda tuppa nende abieluvoodile . Kui Linda mulle aastaid hiljem rääkis oma seksimuljetest , siis kujutasin ma neid suurepäraselt ette just selle esimese kogemuse põhjal . Just nii see oli . Peale ta tuli , ise kole erutatud ( mina olin külm nagu kala , kaetud vaid närvilisusehigiga ) , midagi ta seal toimetas , ähkis , see oli tüütu ja ma ootasin , millal ta juba lõpetab . Õnneks tuli tal üsna kähku ja mingit tõelist penetratsiooni ma muidugi ei lasknud toimuda , aga see ei paistnud olevat ka väga oluline . Mulle jäi üldse arusaamatuks , milleks tal mind vaja oli ja kas tal tõesti üksi oma fantaasiatega huvitavam poleks olnud . Siis ta tahtis , ilmselt viisakusest , et minagi omadega valmis saaksin . Kuidagi läbi häda õnnestus seegi ( ma ei julgenud öelda , et mind ei huvita , kartsin näida impotendina ) ja lõpuks sain ma sealt minema , välja , õhu kätte . Ta ei hoidnud mind loomulikult kinni , vastupidi , lausa aitas riidesse panna , otsida voodist kirehoos purunenud kaelaketti . Prillid jäid õnneks terveks . Trollibussiga tagasi linna sõites tundsin küllalt suurt vastikust iseenda vastu , pesin ennast kodus pikalt ja hoolega . Järgmisel päeval tundus see vahejuhtum juba mingi ebameeldiva viirastusena . Ma ei ütleks , et neitsilikkuse kaotus oleks mind muutnud . Või kui , siis pisut ettevaatlikumaks . Teiste korrespondentidega läksin kõigepealt kohvikusse . Paariga neist kujunes pikk ja huvitav kirjavahetus . Nad jutustasid mulle oma loo , mina neile oma . Laias laastus olid need kõik väga sarnased . Kõigil oli nooruses olnud mõni enam või vähem vastamata jäänud armastus oma pinginaabri , vanema koolivenna vastu . Väga kõrged ja praktiliselt realiseerimatud ideaalid . Meie kohtumine oli alati suur vastastikune pettumus , sest mõlemad olid juba jõudnud üles ehitada terve fantaasia , mis ebaõiglase reaalsuse vastu purunes . Ühega neist sõitsin koos Riiga , öörongis , kus meie vahel muidugi midagi ei toimunud . Teisega , ühe Tõnuga , elasin kohusetundest isegi kuu aega koos ja meie vahel toimus teatav rutiinne seksuaalne läbikäimine , mille vältel mõlemad püüdsid juuresolevalt kehalt leida mõningaid oma fantaasia elemente . Kes otsib , see leiab . Seks on kahtlemata ka kompromisside , konformismi , leppimise küsimus . Ideaalid peavad nürinema , ideaalid peavad hävima . Ometi näib , et ka aasta hiljem , seal Vaucluse'i viinamäel , olid nad ( ideaalid ) sama puutumatud ( intact ) kui keskkoolis , kui ma filmisin suures plaanis Martinit , imetlesin Veikot . Sama puutumatud kui siis , hiljem , kui ma Herbert Treumanni kõrval rohus lamasin ( see suvise männimetsa lõhn , millesse seguneb möödasõitva rongi diislihaisu , on minu jaoks endiselt ideaalse armastuse , täieliku kooskõla , igavese truuduse lõhn ; õnne , kuigi olematu õnne lõhn ) . Ideaalid olid jäänud nii puutumatuks võib-olla just sellepärast , et praktilised võimalused olin ma süstemaatiliselt kasutamata jätnud . Kuigi neid on , tundub , alati ja igal pool . Ka Vaucluse'i viinamäel polnud neist puudu . Perepoeg Gilles , suur tugev talupoiss , pruunide silmade ja blondeeritud juustega lõbus sell , käitus üsna avaliku biseksuaalina . Peab kohe ütlema , et Vahemere kultuuriruumis pole selles põhimõtteliselt midagi skandaalset ( peaasi on säilitada macho hoiak ) , kuid tema balansseeris siiski skandaali piiril . Tal oli ametlik amie , Catherine , kuid peale selle terve haarem sõpru , kes kõik seal viinamäel töötasid ja kelle omavahelised suhted ning suhted Gilles'iga olid küllaltki ambivalentsed . Neist üks , Roger , pikkade lokkis juustega natuke naiselik noormees , oli ilmselt Gilles'i tegelik ja eelistatud seksuaalpartner . Ühel laupäevaõhtul sõitsime kõik lähedalasuva linnakese serva diskole ( Gilles'il oli Porche ja ma sain selle tagaistmel sõita , talle pakkus suurt lõbu demonstreerida mulle , nõukogude inimesele , seda imeasja ; tagaiste on Porches muidugi äärmiselt ebamugav ) ja vastu hommikut , kui hakkasime sealt ära tulema , olin tunnistajaks tõelisele kirekolmnurgale . Gilles'i Porches istus Roger , nad suudlesid . Catherine nuttis Laurent'i Renault's , siis tuli välja , tagus rusikatega vastu Porche akent , ähvardas , et ta sõidab kohe ära ja et Gilles vaadaku ette , et ta selle libu käest aidsi ei saa . Siis nuttis ta veel natuke ja sõitiski Laurent'iga ära , kes ka minu koju viis . Catherine elas sealsamas lähedal ja natukese aja pärast oli Laurent seal viinamarjatalus tagasi . Me ööbisime ühes tiibhoones , mina istusin veel väljas selle ees pingil , polnud tuppa magama läinud . Öö oli üsna soe , küpressid lõhnasid , küngastel huikasid mingid öölinnud . Majaperemehe väike hagija moodi koer , keda peeti trühvlite otsimiseks , tuli ja lakkus mu kätt , heitis mu jalgade ette pikali . Laurent küsis , kas ma ei taha tema poole tulla , ta olevat mind ammu tahtnud külla kutsuda ja homme on pühapäev . Magaksin tema pool , ta näitaks mulle homme ümbrust . Ma ütlesin ära . Et olen väsinud . Tegelikult jässakas Laurent mulle üsna meeldis , aga veel rohkem meeldis mulle André , pikk unistava näoga poiss , kelle kõrval ma iga öö magasin ( olime neljakesi ühes toas ) . Meie vahel ei toimunud muidugi kunagi midagi , seda pole vist enam vaja rõhutada . Ma ei tea , mis neist kõigist on saanud . Ma ei ole kunagi enam kellegagi neist kontakti võtnud , kuigi olen paar korda mõelnud sõita sinna Vaucluse'i neid vaatama . Loodetavasti ei saanud ei Gilles ega Roger aidsi . Arvatavasti on Gilles Catherine'iga abielus ja neil on paar last , Gilles on viinamarjad ja trühvlid isalt üle võtnud . Mul on ikkagi raske ette kujutada , et nad kõik on juba keskealised inimesed . Hea , et ma pole neid vaatama läinud , nostalgiarännakud oma mineviku varjude juurde on perfektselt mõttetud : seal pole enam midagi . Oma naeruväärsetest katsetest investeerida viinamäel küürutamisega teenitud raha Pariisi gay scene'i integreerumisse ma juba lühidalt rääkisin . Pikalt seal polegi millestki rääkida . Olulisem seik sellel <arv>. aasta sügisel oli hoopis kohtumine Sveniga , juba aasta varem Eestist sinna asunud homoga , kes muuseas elas sellel scene'il üsnagi aktiivset ja mitmepalgelist elu . Sven on minust paar aastat noorem ja lõpetanud sama <arv>. keskkooli , kust pärines temagi prantsuse keel . Vaevalt aastaga oli see tal muutunud niivõrd paindlikuks ja rikkaks moodsate idiomaatiliste väljendite poolest , et teda ei eristanud enam keegi kohalikest . Tal polnud mingit aktsenti : tulemus , milleni , mina pole jõudnud ka üheteistkümne aastaga . Sveni keel oli lihtne , mina aga üritan ikka liiga keeruliselt väljenduda ja lähen omadega rappa , kõlan naeruväärselt või igatahes mitte <arv>% omaselt . Sven tegutses väikest viisi prostituudina , milleks tema hotelli ööportjee töökoht häid võimalusi pakkus . Ta oli sisse andnud ka asüülitaotluse ja soovitas mulgi seda teha . Ta oli omamoodi väga vastutulelik ja tõesti aitas mind , ilma mingi omakasuta , ise ma ei oleks küll julgenud Prantsuse administratsiooniga rinda pista . Selgus muide , et nõukogude administratsioonis karastunule ei olegi see nii hull , isegi mitte immigratsiooniametnikud . Ma siiski ei peatuks sellel etapil pikemalt , sest see oli üks raskemaid ja ebameeldivamaid ja mul on veelgi natuke liiga ängistav seda meenutada . Ma olen üsna vilets valetaja , kui seda tuleb teha teadlikult ja eesmärgikindlalt . Kuid õnneks ei oodatagi asüülitaotlejatelt , et nad jätaksid väga tõepärase mulje . Eks seal ole igasugust draamat nähtud , üks tõepärasem kui teine . Mina kraamisin muidugi välja oma KGB-legendi . Õnneks ei olnud Leningradi toll konfiskeerinud videokassette mu kahe filmiga ja neist oli mulle edaspidi veel palju tulu . Nii või teisiti , ma jäin ootama , kuigi polnud erilist lootust , et mu taotlus positiivse lahenduse leiaks . Kuigi <arv>. aastal polnud asi veel sugugi nii karm kui nüüd . Nüüd poleks minusugusel enam lootustki mingit asüüli saada . Nõudlus on liiga suur ja konkurents üksikutele " vabadele kohtadele " rikkal Prantsusmaal liiga teravaks läinud . Elasin Vahur Linnuste , selle eesti keele lektori juures . Tema üsna suur korter , mille ta oli pooleldi välja ehitanud ühe vana Marais' maja õuepealsele rez-de-chaussé'le ( maapinnakorrusele ) kunagise hobusetalli ruumidesse , oli neil aastatel tõeline mustlas- , täpsemini , eestlaslaager . Põrandal madratsitel ja voodites magas tihti kümme ja rohkem rahatut kaasmaalast , kes olid <arv>ndate aastate vaimus tulnud Pariisi avastama ja leidnud eest üsna teistsuguse , tihti pettumustvalmistava linna , ebasõbraliku ( neid ei oodatudki ! ) ja hirmus kalli . Vahur Linnuste mitte ainult kattis , vaid ka toitis neid , hankides Leedu emigrantlike organisatsioonide kaudu toiduannetusi . Minagi käisin koos temaga neid suuri toidupakke konservide ja kuivainetega kuskilt äärelinnast koju tassimas , mitme metroovahetusega . Eestlaste seas , keda Vahur Linnuste majutas , oli nii noori üliõpilasi kui ka juba tuntud kultuuritegelasi . Oli ka vargaid ja seiklejaid , kes tema elamisest aeg-ajalt üht-teist kaasa viisid , kuid Vahur Linnuste ei teinud sellest numbrit . Eestlased pidasid teda üldiselt boheemiks ja veidrikuks . Armastati rääkida , pisut nina kirtsutades , Vahur Linnuste korteri hügieenioludest . On tõsi , et ta keeras hiljem soojaveeboileri kinni , sest elektriarved läksid liiga suureks . On ka tõsi , et vähemalt minu seal elades ei üritanud ükski öömajalistest seal koristada või pesta . Mõnikord Vahur Linnuste organiseeris nõudepesutalgud , kuid neist osavõtt ei olnud alati entusiastlik . Vahur Linnuste korteri all oli võlvkelder , kus ta hoidis veinipudeleid , mida ta iga aasta Hispaaniast oma väikese autoga toomas käis . Vein polnud küll teab mis asi , aga tema külalised ei öelnud sellest kunagi ära . Pärast , turvaliselt kodumaal tagasi olles , oli jälle hea rääkida Linnuste jubedate veinide jubedatest peavaludest . Ma ei tea palju eestlasi , kes sel ajal Pariisis käies oleksid hotellis ööbinud . Mina elasin Vahur Linnuste juures kaks kuud . Härra Linnuste ise oma väga noore prantsuse naisega , kellel olid pisut anarhistlikud vaated ja kes oli oma kodanlikust kodust jalga lasknud , elutses kõrgesse ruumi ehitatud mezzanina'l , mille laudpõrand ööpäevas mitu korda rütmiliselt nagises . Härra Linnustest räägiti kui seksuaalgeeniusest . Too noor naine , Jeanne , armastas köögis sosinal rääkida sellest või teisest kunstnikust , kes on tegelikult anarchiste ja keda võimud sellepärast salaja represseerivad . Anarchiste hääldas ta veel mingi spetsiifilise sosinaga , mida soodustavad selles prantsuskeelses sõnas leiduvad susisevad ch ja st. Minu jaoks seostubki anarhism sestsaadik alati Vahur Linnuste omapäraselt lõhnava köögi ja Jeanne'i tungiva sosinaga . Ma ei tea isegi , kuidas need kuud mööda said , aga mööda nad said . Ilmad läksid tasapisi külmemaks , mu kaubamajadest kokku ostetud integratsioonirõivastus ei olnud just eriti talvesobilik . Olin kuidagi arvanud , nagu ikka eestlased , et Pariisis polegi talve , kastanid õitsevad aasta ringi , ning püsinud selles arvamuses isegi hoolimata reaalsuse karmist pealetungist . Raha sai lõplikult otsa umbes detsembri keskpaigaks , siis ei saanud ma ka õhtuti enam Marais' gay-baaridesse minna ( selleks asus härra Linnuste korter hiilgavas kohas ) . Hulkusin päevad otsa linnas , mööda tänavaid ja parke , istusin ajaviiteks Notre Dame'is või mõnes teises kirikus , need on tasuta . Püüdsin mõistatada , milles on pariislasi identifitseeriva hea välimuse , enesekindluse saladus . Millegipärast ma keeldusin mõtlemast sellele , et nad kõik valdavad ja liigutavad rahasummasid , mis ületavad lõpmata arv kordi seda üsna lõplikku tühjust , mis valitses minu taskutes . Kui päike paistis , katsusin pargipingil tukkuda . Novembris oli veel hästi soe , aga detsembris hakkas tasapisi külmaks minema , päike ei ulatunud enam eriti pinkidele paistma . Imestasin omaette , et ma pole selles suures linnas veel kedagi kohanud , et keegi pole tulnud minu juurde ja mind endaga kaasa kutsunud . Paar korda keegi küsis kella või tänavat , raha . Igatsesin Tallinna ja oma tuttavate , turvalise elu järele , kus kõht on täis . Mõtlesin välja lugusid , mida ma räägin , kui ma sinna ükskord tagasi lähen . Samas ei tahtnud minna ka . Ma teadsin , et minuga peab Pariisis midagi juhtuma , et ma pean kohtama kedagi , kes muudab mu elu ( mu kujutluses oli see muidugi prantsuse Prints-Võluja , korraga karm ja tundlik , sportlik ja poeetiline , ühesõnaga tõeline kimäär ) ja et ma ei tohi enne sealt lahkuda . Ma ei tohi alla anda . Mõtlesin , et alati võib ju sillalt jõkke hüpata , kui midagi välja ei tule . Sillalt pruunikat vett vaadates ei tundunud hüpe siiski kuigi reaalsena . Denis S-ile valetasin , et käisin Rahvuslikus Kinematograafiainstituudis asja uurimas , et valmistun tulevasuviseks vastuvõtuks , ajan vastavaid pabereid , töötan raamatukogus . Viimane polnud päris vale , sest ilmade jahenedes avastasin tõesti sellise võimaluse ja paljude clochard'ide ( hulguste ) sooja pelgupaiga , nagu seda on Beaubourg'i ( Pompidou kultuurikeskuse ) avalik raamatukogu . Kui ma seal üldse midagi lugesin , siis uuesti neid raamatuid , mida ma juba Eestis lugenud olin , Mauriaci " Armastuse kõrbe " , " Thérése Desqueyroux'd " , " Öö lõppu " . Raamatukogu asus ülemisel korrusel , mööda klaastorudesse paigutatud eskalaatoreid üles sõites avanes avar vaade linnale . Õhtud läksid juba ruttu pimedaks , siis võis imetleda tuledemerd . Huvitaval kombel ei tundunud see kõik üldse romantiline ega inspireeriv . Olin praktiliselt unustanud , et ma olen kunagi teinud mingeid filme , mõelnud mingist loomingust . Loomulikult ei olnud keegi selles linnas minu filmidest ka midagi kuulnud , keegi ei tuletanud mulle neid meelde . Mõtlesin peamiselt sellele , mida Linnuste juures õhtul süüa saab , tähendab , millise kastmega makaronid täna on . Või on ilma kastmeta , ainult õliga . Jaanuari alguses sai mul korraga villand . Uusaasta oli möödas , <arv>. aasta alanud , ja miski ei paistnud muutuvat . Olin uusaastaööl kõõlunud Champs-Elysées'l , kus pidutses hinnanguliselt miljon inimest . Kõik olid kellegagi koos , pidi hoolega vaatama , et šampanjapudeli korgiga või pudeli endaga vastu pead ei saa . Lahkusin sealt sügavas masenduses . Esimese jaanuari hommikupooliku tühjas ja vaikses , hämmastavalt valges Pariisis ringi lonkides tuligi otsus . Otsustasin koju tagasi sõita , asüülitaotluse kuradile saata , lootused maha matta . Õigemini , ma paigutasin lootused taas osavalt teisele poole , milleks märkamatult oli saanud Tallinn , isegi Tartu . Kavatsesin ajalehes uue kuulutuse avaldada , olin kindel , et seekord läheb kõik teisiti . Peale selle kavatsesin hakata äri ajama ja raha teenida . Ma ei teadnud küll täpselt , mis äri , võib-olla mingi import , näiteks Rhōne'i veinid , kasutan oma sidemeid . Ma teadsin , et mitmed mu koolivennad olid juba hakanud millegi maaletoojateks ( importeurs ) , et neile oli tekkinud raha ja et see kõik pole sugugi nii võimatu . Esialgu oli peaprobleem , kust saada raha tagasisõiduks . Bussipilet Varssavisse maksis viissada franki , sealt edasi Tallinna pidi üsna odavalt saama , rahakursi tõttu võib-olla vaid viiekümne frangi eest . Mul oli aga taskus vaid santiime , mida millekski kasutada ei saanud , muidu ma oleksin needki ära kulutanud . Sven oli lubanud muretseda ka mulle ööportjee koha , aga seni polnud tal näkanud . Siis ma kohtasingi Hannes Liivat . Täna on <arv>. juuni . Emajõe kohal lendab paplivilla , õhk on raske , puud tumedad ja tolmused , paplivill ja jalakaseemned moodustavad pargiteedele halle pööriseid , mida tuul laisalt liigutab . Millegipärast tuli eile talv meelde . Nagu hakkaks suvi juba lõppema . Kibuvitsad ( aubepines ) õitsevad ja hakkavad äragi õitsema . Tahaks , et tuleks vihma , aga ei tule . Õiget vihma . Õhtul natuke krabistas , ainult õhu tegi niiskeks , täna on veel lämmatavam . Päevad on väga pikad . Haiguse ajal oligi kõige piinavam see , et päev kuidagi ei lõppenud . Ikka see kuiv kalk päikesepaiste , igav sinine taevas akna taga . Igatsesin Pariisi normaalseid pimedaid öid . Raadios räägiti juba põuakahjustustest . Läänerannikul pole praktiliselt üldse sadanud juba kaks kuud , külvid on paiguti hävinud , hein ja karjamaad kõrbenud . Mõnelegi niigi finantsdefitsiidis hinge vaakuvale põllumajandusettevõttele saab see põuakevad ilmselt halastavaks surmahoobiks ( coup de grāce ) . Kuid tänapäeval ei tähenda see veel näljahäda ega isegi majanduslikku surutist . Ma ei tea isegi , miks ma sellest raporteerin , mis puutuvad minusse need Liivimaa kõrbenud põllud . Euroopa Liidus valitseb endiselt toidu ületootmine , viljaikaldus Liivimaal tähendaks vaid kergendust sealsetele eksportööridele . Muidugi , ma ei tunne maailma põhjuste ja tagajärgede mehhanisme ; need mustrid on kahtlemata liiga keerulised nii primitiivse masina jaoks , nagu seda on inimaju . Ma ei tea niisiis , mis nimelt võib oluliselt kõigutada seda , mida me nimetame tasakaaluks , aga mis võib-olla on just teatud äärmusseisund , väga lähedal murdepunktile , süsteemi enesehävitusele , olekuvahetusele . Universaalset tasakaalu , kui selline asi olemas on , ei kõiguta niikuinii miski . Isegi " looduse tasakaal " on lõppude lõpuks vist palju võimsam , kui usuti minu nooruses , kui tekkis hirm , et inimene võib selle hävitada . Inimene võib hävitada ainult oma tsivilisatsiooni , aga see häving küpseb tsivilisatsioonis nii või teisiti , tsivilisatsioonid on katsed minna ühes suunas võimalikult kaugele , mäletada võimalikult palju , aga inimkonna sappa seotud kummipael tirib meid ikka jälle tagasi , unustusse . Selliste mõtetega tegelesin haige olles . Samastusin kuidagi selle põuase maaga , millest räägiti raadiouudistes , ja mulle tundus , et niipea kui sadama hakkab , saan terveks . Küünitasin oma Rõuge vee pudeli järele . Õnneks mul oli veel teda , vett ! Hannes Liivat aga kohtasin <arv>. jaanuaris ikka Vahur Linnuste pool . Ta tuli ühele neist " eesti muusika õhtutest " , mida härra Linnuste aeg-ajalt korraldas . Tal oli muide tõeline vanaaegne radioola ( kahjuks ma ei mäleta , mis marki ) , peaaegu samasugune kui see , millel ma murdeeas lõputult käiasin Liz Franzi roosa-valge ümbrisega plaati . Teiseks helitekitajaks oli pisut uuem , umbes kakskümmend aastat vana sangaga raadio-kassetimängija , mis aeg-ajalt lindi vahele keris ja muidu üsna plekist häält tegi . Eesti seiklejad olid need ilmselt liiga kehvadeks põlanud ja alles jätnud . See-eest oli härra Linnuste fonoteegis tõesti hulgaliselt eesti muusikat , segiläbi seda jubedat akadeemilist kääksutamist , mida produtseerisid ENSV Heliloojate Liidu arvuka pere liikmed iga uue kongressi künnisel , nõukogude estraadi , väliseestlaste naljakalt naiivseid etteasteid , kõige uuemat kodumaist alternatiivrokki . Ma ei tea , kust ta selle kõik hankinud oli . Tol õhtul pani Vahur Linnuste peale koguni sellesama Liz Franzi plaadi . Ta oli nimelt teada saanud , et kevadel ilmub Paoni väljaandel Liz Franzi sooloplaat , tema poole oli pöördutud laulutekstide tõlkimise asjus . Kahju , mõtlesin mina , et ma siis juba tagasi Eestis olen . Samas süvendas selle plaadi kuulamine koos üsna mõõdutundetu punase veini tarbimisega minus kõige härdameelsemat koduigatsust . Liz Franz ei olnud minu jaoks nendel aastatel enam ammugi nii tähtis , aga ma polnud teda ka unustanud . Mõnel eriti niiskel ja kõledal päeval enne jõule , kui kõik poodide vaateaknad olid kaunistatud läikiva tumesinise , punase , kullaga , tõeliste kuuseokstega , ja ka tänavatel lillepoodide ees seisis summana kinniseotud kuuski , mis päris lähedalt nuusutades ( puudutasin neid tihti poolsalaja , ma ei teadnud , kas tohib ) võimsate tänavalõhnade hulka oma tuttavat lõhna levitasid – mõnel sellisel detsembriõhtul ( ja need vaateaknad olid miljon korda säravamad kui mu lapsepõlves , paisates mind seda suurema jõuga tagasi lapsepõlve ) ümisesin omaette julgustuseks või enesehaletsuse nautimiseks mõnd Liz Franzi laulu , tegelikult enamasti ikka seda " Tahaksin pihlapuu rüppe " . Kuuskedest tal laulu ei olnud . Parajasti kui olin seal härra Linnuste korteris , külaliste keskel ja üsna purjus , süüvimas Liz Franzi vanade laulude saatel oma kõige kallimasse melanhooliasse , kõnetaski mind Hannes Liiva . Ta oli juba enne mu tähelepanu köitnud oma välimusega . See oli absoluutselt hall . Mitte et ta juuksed oleksid olnud hallid . See tähendab , need olid hallid , aga mitte vanadusest . Nende loomulik värv oli hall , selline halli liiva karva hall . Ka nägu oli halli jumega ja kõik näojooned suundusid kuidagi allapoole , nagu ripuksid suu- ja silmanurkades , põsesarnadel harilikult tinapommid , mis ta seltskonda tulles on koju jätnud . Ma ei või kinnitada , et tema riided olid tõepoolest halli värvi , aga kindlasti ei kandnud ta midagi kirevat . Ta tundus mulle haruldaselt antipaatne . Mitte kuri või inetu , aga kuidagi eemaletõukav . Ma ei mäleta ka , mis ettekäändel ta mind kõnetas , aga igatahes tuli varsti välja , et tal on auto ja et ta kavatseb sellega Eestisse sõita . Kikitasin kohe kõrvu . Ühesõnaga , meie vestluse tulemuseks oli see , et asusin järgmisel päeval Hannes Liiva poole elama . Asi oli selles , et tema autol oli midagi viga ja seda tuli enne teeleasumist parandada , Hannes Liiva aga ei osanud praktiliselt üldse prantsuse keelt ja lootis mind garaažides tõlgina kasutada . Selle eest oli ta nõus mu tasuta Eestisse kaasa võtma , seda enam , et võisin ka vahepeal autot juhtida . Auto ise oli vana suur Citroën , selline luksuslik mudel , mis peatudes maadligi vajub , käivitudes aga oma kõhu jälle maast üles ajab ja halbades teeoludes on vist võimeline veelgi kõrgemale kerkima . Kuid nüüd lömitas see uhke , vast paarikümneaastane Citroën , kõht maadligi , ühes Pariisi-lähedases aedlinnas , pisikese pavillon'i sissesõiduteel . Hannes Liiva elutses selles pavillon'is , pidades seal üüri eest remonti tegema . Ta elas Prantsusmaal juba teist või kolmandat aastat , tal oli mingi elamisluba ja ta sai isegi töötu abiraha . Natuke aega oli ta töötanud ehitusel , aga seal läinud ta teiste ehitajatega tülli , need hakanud teda mõnitama . Võib-olla ta lihtsalt ei saanud aru , mida nad räägivad . Prantsusmaale oli ta saabunud koos oma juuditarist tüdrukuga , nad pidid Iisraeli sõitma , aga jäid Pariisi toppama . Tüdruk oli kõiki asju ajanud , keele ära õppinud . Aga siis oli tüdruk Hannes Liiva maha jätnud , ise Iisraeli põrutanud . Ta lootis siiski , et sõidab veel tüdrukule sinna järele . Prantsusmaad , prantsuse keelt ja prantslasi vihkas ta kogu südamest , kõik seal ja neis oli tema meelest halb , ebakvaliteetne , valelik jne. Kuid tal polnud kavas ka alaliselt Eestisse tagasi pöörduda . Oma pisikesest tööturahast oskas ta ära elada ja oli veel autogi ostnud . Ühetoaline pavillon oli talvel muidugi hästi külm , klaasukse ja logisevate akende vahelt puhus , aga see pole Prantsusmaal mingi haruldus . Soe tuba talvel on juba kõrgem kodanlik luksus . Talv saab ju varsti mööda , siis on jälle soe . Hannes Liiva ei lubanud ka elektriradiaatorit liiga palju sees hoida , sest elektri eest pidi ta ise maksma . Temal huvitaval kombel külm ei olnud . Ta oli kõige suhtes kummaliselt ükskõikne , magas väga palju ja sõi suhteliselt vähe , olles sealjuures pigem tüse kui kõhn . Mina nii palju magada ei jaksanud , kõht läks tühjaks ja külm hakkas . Mul polnud ka raha metroopiletite ostmiseks ja linna sõitmiseks . Sain aru , et olen härra Linnuste juurest ära tulles sattunud vihma käest räästa alla . Seda enam , et auto remont ei edenenud kuidagi . Kuna pukseerimine oli liiga kallis , käisime mööda garaaže ja katsusime suulise küsitluse teel välja uurida , mis autol viga võib olla . Välisel vaatlusel seisnes viga selles , et auto ei läinud käima , isegi ei " lubanud " . Soovitati osta uus aku ( vana oli tühi ka ) . Ostsime uue aku . Hannes Liiva istus autos ja väntas järelejätmatult starterit , kuni ka uus aku tühjaks sai . Siis viisime selle garaaži laadida . Garažistid olid sealkandis kõik itaallased , jutukad ja naljahimulised . Nad soovitasid auto enda juurde tuua , et küll nad korda teevad . Aku laadimine maksis kenakese summa . Kord ostis Hannes Liiva Auchani supermarketist broileri ja küpsetas selle ahjus ära . See oli pidu , elu tundus jälle võimalikuna . Muidu aga oli talvine aedlinn äärmiselt masendav . Selle tühjus , stagnatsioon , hääled ( mootorsaag , koera haukumine ) meenutasid täpselt lapsepõlve . Sellist tagasilangust ei olnud ma osanud uneski näha . Pariisis . Väikeseks erutavaks vahepalaks olid <arv>. jaanuari verised sündmused Vilniuses , mida uudistes näidati . Kuid ka neile mõtlemine ei lahutanud pikalt meelt , pealegi ei paistnud midagi erilist edasi juhtuvat . Vähemalt meil Hannes Liivaga oli mõnda aega millestki rääkida . Vahur Linnuste juurde ei tahtnud ma tagasi minna , sest arvasin , et ta oli minust juba niigi tüdinud , pealegi olin ära minnes ennatlikult kuulutanud , et rohkem ma teda ei tülita . Ja ärasõidulootus , mingi , oli ikkagi veel olemas . Siis otsustasin Denis S-i käest laenu paluda . See oli väga ebameeldiv otsus , sest ma olin temalt juba Vaucluse'i sõites laenanud rongipileti jaoks , kavatsedes palgast ära maksta , aga palk sai Pariisis enne otsa , kui ma maksmiseni jõudsin . Ta polnud küsinud ka . Lõpuks võtsin südame rindu ja helistasin talle . Denis S. oli just mind härra Linnuste juurest otsinud ja oli väga rõõmus , et ma helistan . Tal olevat mind vaja . Asi oli nimelt selles , et seoses äkilise huvitõusuga Baltimaade vastu ( mina ei teadnud oma aedlinnas Hannes Liiva akudega jahtides sellest midagi ) oli plaadikirjastus Paon kavatsenud Liz Franzi plaadi väljaandmise ettepoole tuua . Ja kuna temal on tegemist , oli ta mõelnud , et ehk sooviksin mina Liz Franzile tõlgiks olla , kirjastaja otsib kedagi . Tõenäoliselt selle eest makstakse ka , lisas Denis S. läbinägelikult . Muidugi ma soovisin . Ma oleksin soovinud isegi ilma maksuta . See tundus mulle korraga Suure Võimalusena . Kogu mu kunagine Liz Franzi jumaldamine ärkas ellu , nagu viibinuks ta ainult nõidusunes . Liz Franz Pariisis ! Ja mina tema ametlik tõlk , tema kõrval , tema säras , osa tema särast ! Olin ülimalt erutatud . Teatasin Hannes Liivale , et pean nüüd mõneks ajaks Vahur Linnuste juurde tagasi kolima , milleks mul enam ka mingeid psühholoogilisi takistusi polnud : mul oli nüüd ju funktsioon kohalikus pagulaselus ! Selgus , et härra Linnustel polnud seal parajasti ühtegi teist eestlast , oli südatalv ja turismis mõõn . Jäin ootama Liz Franzi saabumist , sinna olid ainult loetud päevad . Vahepeal sattusin veel televisiooni . Nimelt oli üks telekanal ( vist France <arv> , tollal nad olid mulle kõik ühesugused ) organiseerinud vestlusringi Baltimaade vabadusvõitlusest äsjaste sündmuste valgusel . Nad otsisid Vahur Linnuste kaudu sinna " tunnistajat " ( témoigne ) , kes oma tunnistusega ( témoignage ) saatele tõeväärtust , vahetust lisaks . Mul ei olnud muidugi pakkuda mingit tunnistust Vilniuse ega isegi Tallinna värsketest sündmustest , aga sellest polnudki midagi , selleks oli olemas vastava telejaama Moskva korrespondent . Mind oli vaja lihtsalt kui zooloogilist näidiseksemplari , pigem asitõendina ( preuve ) kõnealuse rahva , baltide ( les baltes ) , olemasolust , kui tunnistajat . Mul lasti saate jooksul vaid üks kord suu lahti teha . See oli muide otsesaade ; ma olin väga närvis oma prantsuse keele pärast . Kuid ma sain lausuda ainult ühe sõna , mida ma hääldasin arusaadavalt : " Non . " Küsimus oli , kas ma usun Baltimaade iseseisvusesse . See non ei tulnud aga mitte hirmust nõukogude võimu ees , nagu mõned vist pärast arvasid , mitte konformismist , vaid , vastupidi , tahtlikust ja demonstratiivsest nonkonformismist . Minu meelest oli juba labane rääkida oma usust iseseisvusesse , see oli kõiki ära tüüdanud ; ma ei osalenud ka kunagi " laulva revolutsiooni " üritustel , mis tundusid mulle totalitaarse massihüsteeriana . Ma olin oma rahvast olnud paremal arvamusel , olin kuidagi alateadlikult – see oli vist eestlaste üldlevinud arusaam tol nõukogude ajal – pidanud meid , eestlasi , teistsugusteks , tundlikumateks , individualistlikumateks . See masside arutu ühislaul , Lauluväljakul üheskoos , käest kinni kõikumine , näitas mulle selgesti , et eestlased alluvad massipsühhoosile sama kergesti kui venelased , sakslased , hiinlased , mis tahes rahvad . Non oli seega mu vastus uuele mainstream'ile , aga ma ei taibanud , et Prantsusmaal pole see veel sugugi mainstream ja et minult oodati telesaates nimelt julget , idealistlikku ja naiivset usku oma maa tulevikku , see pidi kuuluma mu zooloogilise liigispetsiifika juurde . Ma olin küll kavatsenud oma ei-d nüansseerida , selgitades , et ma muidugi loodan ja soovin väga Eesti iseseisvust , kuid mul pole rangelt võttes alust sellesse uskuda , kuna ma üldse ei tea , mis ja milleks on usk ja et just nõukogude võim nõudis meilt endasse uskumist , aga uus vabadus peab tulema ka usuvabadus , kus poliitiline režiim püsib millelgi loomulikumal , avaramal kui pimedal fide'l , jne. , jne. Aga saatejuht võttis mul kohe sõna suust . Ma ei teadnud siis veel , et prantsuse jutusaates tuleb üksteisest üle rääkida , võidelda agressiivselt oma ruumi eest rahvuslikus meediumis , saatejuhi ja kaaskutsututega halastamatult konkureerida , karjuda , kätega vehkida . Õigemini , ma nägin , et see mu ümber toimus , aga ma ei osanud seda järele teha . Niisiis jäi mu ainsaks sõnaks , millega ma iial olen France <arv>-s esinenud ( hiljem , oma filmiga seoses , olin kord veel Artes ) , too non . See tõi mulle kaasa vihkamist ja põlgust vanade Pariisi-eestlaste poolt , kelle igakolmapäevasel teeõhtul ma sestpeale persona non grata'ks sain , millest polnud aga midagi , sest nagu elu näitas , ei vajanud ma enam nende teed , madeleine'e ja võileibu ning tundsin tegelikult suurt kergendust , et ei pidanud enam osalema nende fraktsioonidevahelises võitluses ( igas fraktsioonis viis vanemat daami , keda ma pealegi krooniliselt omavahel segi ajasin ) . See-eest aga mõjus mu teleesinemine ( s.t. esinemine , figureerimine televisioonis ) soodsalt immigratsioonivõimudele , sest õige pea pärast seda tuli Vahur Linnuste aadressil ametlik kiri , mis teatas , et mu asüülitaotlus on positiivse lahenduse leidnud . Kohaliku eesti pagulaskonna seas sain aga armu alles siis , kui mu Prantsusmaal tehtud dokumentaal " Piirid " natuke tuntuks sai . Siis nad kutsusid mind oma teeõhtule esinema , aga ma ei läinud . Ainus , kes mulle mu non'i tervelt kümme aastat ei andestanud , oli Madame Monclin . Hilja Monclin on nimelt juba lapsena , enne Teist maailmasõda emigreerunud eestlane . Eesti keele oli ta praktiliselt unustanud , nii et lihtsam oli temast aru saada siis , kui ta rääkis teadlikult prantsuse keelt , mitte prantsuse keelt segamini mingite kummaliste vokaablitega , mis pidi ilmselt olema eesti keel . Ta oli abielus jõuka mehega ning tundis ilmselt igavust . Neil aastatel leidis ta endale lõpuks ometi sobiva meelelahutuse . Temast sai tuline vabadusvõitleja ning kord kauples ta mitteametlikult Pariisis viibivalt Eesti Vabariigi Ülemnõukogu Presiidiumi esimehelt Arnold Rüütlilt koguni mingi paberi , mis kinnitas , et ta esindab Prantsusmaal kuidagi Eesti Vabariiki ( mida siis veel diplomaatiliselt ei eksisteerinud ) . Ta peab ennast senini ainsaks Eesti täievoliliseks esindajaks Pariisis ja usub , et tema tõrjumine oli vaid välisministri , hilisema presidendi Lennart Meri mahhinatsioon . Lennart Merd nimetas ta ainult sale petit bonhomme'iks ( nurjatuks mehikeseks ) ja lootis Rüütli taas võimule saades oma tähetunni koitmist . Kuid ta polnud märganud , et vabadusvõitlus on ammu lõppenud . Pariisis on kümne aasta möödumist tõesti raske tähele panna , midagi pole ju muutunud . Alles nüüd , läinud aastavahetuse saatkonna vastuvõtul märkasin , et olen Madame Monclini disgrāce'i ( ebasoosingu ) alt ilmselt lõpuks pääsenud . Madame Monclin paistis sel vastuvõtul olevat kuidagi vähem võitlev , resigneerunud . Ta ütles , et võib-olla oli mul õigus ja et Eesti ei saanudki vabaks ( tema eesti keel on vahepeal teinud suuri edusamme , seda tuleb tunnistada ) , sest mis vabadus see on , kui isegi Arnold Rüütel peab tantsima Moskva pilli järgi ega saa teda , Hilja Monclini , nimetada täievoliliseks ja erakorraliseks suursaadikuks , nagu ta ise ( härra president ) oma südames õigeks peab . Mina ei tea , oli mul õigus või mitte : on Eesti iseseisev või ei ole ? Ma olen vist liiga eemale jäänud , et osata otsustada . Ja kahtlemata räägin ma kõigest sellest ainult selleks , et mitte rääkida oma kohtumisest Liz Franziga , et seda edasi lükata , kuigi see on juba ammu ära olnud , üksteist , varsti üksteist ja pool aastat tagasi . Ja nüüd häiris mul nende kunagiste , aga otsaga tänapäeva ja ilmselt ka tulevikku ulatuvate sündmuste dokumenteerimist veel üks sündmus . Ma ei tea enam üldse , mis arvata . Kogu haigusenädala jooksul ja kuni siiamaani ei olnud mul meelde tulnud oma postkasti vaadata . Mulle ei tule siia mingeid kirju peale üüriarve ja see tuli juba ära . Minu teada pole kellelgi , kes mulle kirjutada võiks , minu aadressi . Täna , kui trepist alla läksin ( suur kivitrepikoda on lämbete ilmadega meeldivalt jahe ja hämar ) , tuli postkast mulle meelde . Seal oli muidugi hunnik kirjut reklaami ; pidin selle kõik juba prügikasti viskama , kui tundsin , et värvilise pahna vahel on midagi paksemat , mis on pikliku ümbriku kujuline . Oligi ümbrik , päris paks , minu nimega , õige aadressiga kuni postiindeksini , peal kaks USA marki . Aadress oli kirjutatud trükitähtedega , täpselt nende trükitähtedega , millega Liz Franz on kirjutanud kõigi mulle saadetud postkaartide aadressid . Ma ei julgenud seda kohe lahtigi teha , mul läksid jalad seda käekirja nähes nõrgaks ja hetkeks valdas mind soov ümbrik siiski koos reklaamidega prügikasti heita . Aga uudishimu sai hirmust võitu . Istusin Vene keiserliku armee kindrali Barclay de Tolli ausamba ette pargipingile ja rebisin ümbriku lahti . Raekoja platsil tehti parajasti " Evita " proovi . Selle tuntud , kuigi pisut ehk aegunud muusikali vabaõhuetendused on Tartu <arv>. aasta suvehooaja tähtsündmuseks . " Evita " jutustab Argentiina diktaatori Peroni noore naise tõusuteest , õnnest , populaarsusest , võitlusest haigusega , varajasest surmast . Mõni aasta tagasi tehtud filmis mängis Evita Peronit Madonna ja ka Tartu raekoja kõrval õhus hõljuv tohutu portree meenutab kahtlaselt seda popstaari . Ometi peaks Evitat Tartus kehastama siiski mõni kohalik näitleja . Helivõimendus on Raekoja platsil igatahes korralik ja proove olen ma saanud kuulata toast väljumata ja aknaid avamata . Uurisin välja , et kavas on tervelt kümme etendust , õhtuti kell üheksa , seitsmendast kuni kahekümnenda juunini , ja mõtlesin , kuhu ma selleks ajaks peaksin Tartust sõitma , kaalusin koguni Pariisi tagasipöördumist , aga mingi kangekaelsus hoidis mind seda otsust langetamast . Kui ma olen otsustanud lahendada Liz Franzi kadumise mõistatuse Tartus , mõtlesin , siis pean ma selle lahendama ka Tartus , või vähemalt ma pean oma märkmetega siin enam-vähem ühele poole saama , sest ma pole kindel , kas ma Pariisis neid edasi kirjutaksin . Aga kõigel on siiski piirid ja kuulata kümme õhtut " Don't cry for me , Argentina " – sellega pole ma nõus isegi Liz Franzi või temast vabanemise nimel . Eelmisel päeval olin kohanud Signet ja ta kaebas , et on mures oma vanatädi pärast , keda ta hooldamas käib . Vanatädi elab Rüütli tänavas kohe Raekoja platsi lähedal , on seal eluaeg elanud ja tal pole ka kuhugi minna , seda enam , et tal on vähk terminaalses faasis ja ta ei suuda eriti liikuda . Signe ei teadvat nüüd , kuidas vaene vanatädi Elli ( tegelikult Eulalia ) kõik need Evitad üle elab , sest ta kaebas juba enne tänavalt kostva " kisa ja karjumise " pärast , mille üle ta muidu ometi kunagi kaevanud pole . Lohutasin Signet , et küll vanatädi harjub , seal on ilusaid kaasakiskuvaid meloodiaid ja küll sa veel näed , varsti ta ümiseb isegi " Don't cry for me , Argentina " ja sureb lõppkokkuvõttes õndsat surma , Evita nimi huulil . See viimane oli muidugi räige nali , aga ma tean Signe ambivalentset suhtumist vanatädi Eulaliasse , kelle hooldamine on talle raske koorem , mida ta samas masohhistlikult naudib . Signe kurtiski selle peale , et rohkem muretsevat ta enda pärast , sest Evita kostvat suurepäraselt ka Ülejõele tema korteri akendesse ja millegipärast , nii tobe kui see ka pole , ajavat " Don't cry " teda alati nutma , seda enam , et ta on nüüd ennast võõrutamas antidepressandist , sest ka Prozaci odavam analoog on talle hetkel liiga kallis . * Mu vaene sõbratar , mu , mõtlesin , kui olin mõne hetke jooksul jõudnud tutvuda ümbriku sisuga . Sa tunned küll hästi oma pauvre ami südant . Aga mitte siiski päris põhjani . Või tunned sa just põhjani , aga su vaene sõber ise jääb alati pinnale , pidadeski seda muutlikku ja püsitut pinda oma südameks ? Ümbrikus olid kahed lennukipiletid ja kõigepealt ma uurisingi neid . Esimesed olid minu nimele , marsruudil Helsingi–Pariis–New York . Air France . Teised olid samale marsruudile – ja nagu ma kindlaks tegin , ka samade kuupäevadega : väljalend <arv>. juunil Pariisi , sealt edasi <arv>. juunil ; jah , jääb kodus aega asju ajada , kümnes on esmaspäev ja üheteistkümnenda hommik on ka veel – , aga Asko Lensi nimele . Ei , Liz Franz , sa ei tunne oma sõbra südant . Miks sa arvad , et ma tahan lennata koos Askoga ? Ma oleksin tahtnud , aga enam ... ma ei tea . Kõik käib nii ruttu , tuleb ja läheb , ma ei ole , kui tõtt tunnistada , üksteist aastat , kogu Liz Franzi aja , tegelikult ja sügavalt kellessegi armunud olnud . Mu süda on vist tuimaks jäänud , võib-olla see ongi vanadus , mis tuleb , ilma et ma märkaksin , olen mõelnud . Võib-olla on mind hirmutanud Liz Franzi kiindumus mu enda vastu , see visa ja vankumatu kirg , mille hirmutavat vastupeegeldust ma olen näinud oma igas algavas kiindumuses , ja see peegeldus on mu tunded mulle vastikuks teinud . Eile nägin Askot jälle trepil ( on siiski natuke tüütu oma huviobjektiga ühes trepikojas elada , kui see huvi on nii efemeerne ) , ta tuli mulle vastu koos ühe tüdrukuga , kellest ma polnud kindel , oli see Mailis või keegi teine . Oli nagu kõhnema näoga . Ütlesin talle siira ükskõiksusega tere , kuigi miski minus siiski liigatas , mingi solvumistunne võib-olla , riivatud enesearmastus . Nähtavasti minu ükskõiksusest häirituna ( ma ei tea tegelikult absoluutselt mitte midagi tema tunnetest või mõtetest enda suhtes ) saatis ta mulle pärast meili , kus kutsus õhtul hiljem " katusele " , jah , nagu esimene kord . Kõik tundus siis nii paljulubav ja romantiline . See oli kuu aega tagasi . Mida me nüüd seal katusel teeksime ? Lootsin , et äkki on see mõni suurem pidu , kuhu tuleb ka teisi üliõpilasi . Aga õhtul ta meilis uuesti , teatades , et tal tuli midagi ette ja näeme ehk homme , siis täna . Kas ma räägin talle seal katusel neist piletitest ? Kindlasti ta tahaks New Yorki tulla . Eksamid pidid ka vist selle nädalaga ära lõppema , kui ma õieti aru sain . Ja kui mulle oleks nooruses selline ettepanek tehtud , ma ei oleks igatahes kõhelnud , olgu eksamid või mitte . Selliseid ettepanekuid ei tehta mitu korda elus . Aga kuidas ma talle kõike seda seletan , kui meie vahel on kõik nii ebamäärane ? Ja kas ma üldse viitsin seletada ja kas ma üldse viitsin Askoga koos reisida ? Võib-olla ma kohtan New Yorgis hoopis ... Juba ! Juba läheb see masin tööle , kasutute unistuste masin . Ja kas ma ise üldse sõidan ? Kui see on lõks ? Sest kahtlemata on see lõks , mis siis veel . Aga sama kahtlemata olen ma lõksus niikuinii . Liz Franzil on niikuinii kõik teada . Minu " konspiratiivkorter " , minu suhted , minu unistused , kõik . Tasub vist küllalt hästi tunda vaid ühe inimese ihasid ja unistusi , kui sul ongi tema kohta kõik teada , tema peamine mehhanism . Lisaks lennupiletitele oli ümbrikus veel vautšer Tallinn–Helsingi kiirlaevapiletite jaoks . Lennuajad ilmselt hästi ei klappinud ja tegelikult mulle meeldib Tallinnast lahkuda laevaga , linna siluett , suvel , kui on valge . Liz Franz teadis seda , sest see on ka tema enda eelistus , mida ta aga kunagi realiseerida ei saa , sest laevadel on rohkem potentsiaalselt teda tundvaid eestlasi kui lennukis . Piletid on muide edasi-tagasi , loomulikult , sest need pole äriklassi piletid . Nii et täielik vabadus : jääda Pariisi , tulla Eestisse . Tagasilend on <arv>. juunil , aga see on muudetav . Ei , seda külge minust tunned sa hiilgavalt , Liz Franz . Seda maniakaalset ahistusehirmu . Ühedki piletid ei tohi olla kinniste tagasisõidukuupäevadega , sest su pardipoeg võib kohe esimesel päeval ära tüdineda ja hakata tagasi kippuma . Kui tal aga ongi võimalus tagasi pöörduda , siis ta seda ehk ei tee ja võtab asja rahulikumalt , sest eks teine päev saa ka . Kui seda võimalust pole , siis võib kindel olla , et kogu sunnitud kohalviibimise aja ta muust ei mõtlegi kui sellest , kuidas ikkagi " põgeneda " , ja ei näe ega kuule midagi . Nagu puuris . Või karbis . Aga karbil , millega sa oma pardipoega läbi üheteistkümne aasta oled transportinud , on ilusad suured õhuaugud sees . Ta on seal täitsa rahulik , ei rabele . Üsna suhteliselt rahulik . Lisaks oli ümbrikus veel Vabadussamba pildiga postkaart , millele Liz Franz oli oma tavalises stiilis , aga veidi nagu võõra käekirjaga ( küllap see tundus nii sellepärast , et ma polnud ammu tema käekirja näinud ) kirjutanud : Sõida või sõitke . Ära kõhkle , kõik on korraldatud . Teile tullakse lennujaama vastu , teid tuntakse ära . Põhu pärast ära muretse . Sinu See . Ja allkirja juurde oli veel kleebitud suur sinine iirise kroonleht , mis mu sõrmede all sinisteks kuivadeks kildudeks murenes ja kõnniteele langes . See tuletas mulle meelde , et botaanikaaias on kogu iiriste sektsioon nüüd täies õies , kõige uhkemad sordid , kirjud , sametised , tumelillad . Huvitav , kas nad siis õitsevad New Yorgis ka nii hilja ? Postkaardil kuupäeva polnud , nagu alati . Uurisin postitemplit , see oli küll New Yorgi oma , aga kuupäev oli margil laiali läinud . See-eest oli selgesti loetav Tartu saabumistempel ümbriku tagaküljel , mis oli <arv>.<arv>.<arv>. Nii et see oli juba mitu päeva postkastis vedelenud . Mingit saatja aadressi muidugi polnud . Aga nii et põhimõtteliselt oli ta mulle siiski nii umbes kümmekond päeva varuaega jätnud . Seda on isegi vähe , tavaliselt korraldas Liz Franz kõik sõidud ja kohtumised kaks kuud , pool aastat ette . See harjumus oli talle küllap jäänud tema laulja-aegadest , kui kontsertturneed terveks aastaks ja kauemakski paigas olid . Ta teadis ka seda , et mul on Ameerika viisa olemas . Tegin selle kord paar aastat tagasi oma Eesti passi , kui kavatsesin suveks New Yorki sõita , et Liz Franzile oma iseseisvust tõestada . Aga see reisiplaan jäi kuidagi soiku , tulin lõpuks ikka juulis Eestisse , nagu Liz Franzki . Otseselt ta küll ei laitnud tookord mu reisiplaani . Askol muidugi viisat ei ole , aga seda peaks jõudma veel korraldada , igal juhul . Täna on alles esmaspäev . Kas ma peaksin selle korteri siin üles ütlema ? Aga kui ma siiski tulen New Yorgist tagasi Eestisse ? Juulis ja augustis pole mul Pariisis niikuinii midagi teha . Siin on see metsavendadefilmi projekt pooleli . Ja samuti see minu projekt . See Liz Franzi projekt . Nüüd , kui ta enam polegi nii kadunud , on mul sellega tegelikult veel rohkem kiire . Ma tean , et niipea kui ma teda näen , võib see kõik ühe hoobiga kokku variseda . Ta ütleb : " See pole nii ! " Ja juba ma lööngi kahtlema , kõiges , mis ma olen siin kirjutanud ja mis ma veel kavatsen kirjutada . Aga ei , seekord see tal nii kergesti ei lähe . Ma viin oma tunnistuse lõpuni . Temast hoolimata ja endast hoolimata . Ma tean , mind ei ole enam nii lihtne peatada , isegi mitte üle-ookeani lendude ega muu säärasega . Tegelikult mind huvitab kohutavalt , mis mind seal ees ootab . Kas Liz Franz ongi Umberto juurest ära tulnud , elab koos oma Juriga ? Ja isa Vincenzo , isa Salvatore ja isa Serafimo käivad uksest sisse ja välja , mängivad õhtuti põrandal istudes flööti ? Ja Liz Franz , vaba Liz Franz vaatab neid kõiki emaliku , leebe naeratusega , samas uhkelt , samas melanhoolselt , loobunult , seesmiselt leinates , nagu elust tagasi tõmbunud Maria Callas . Ta istub nurgas oma kõrge seljatoega , punase plüüspolsterdusega diivatugitoolis . Sealt ta tõusebki , kui mina sisse astun . Ta tuleb mulle vastu , näol seesama särav , kuid siiski ka pisut küsiv , isegi lapselikult häbelik naeratus , nagu tookord , esimene kord selle Pariisi hotelli fuajees . Ta tõusis oma tugitoolist , kus ta oli mind oodanud . Jäin pisut hiljaks , sest olin vahemaad pidanud lühemaks , nagu ikka Pariisis juhtus ( kuidagi ma taandasin selle linna mõõtmed kogu aeg Tallinna ja Tartu mastaapi ) , hingeldasin kiirest käigust , seda isegi natuke rõhutades , et ta näeks , et ma siiski kiirustasin . Ta oskas kohe esimeste sõnadega kustutada mu vabanduste piinlikkuse , luua mingi loomuliku , peaaegu kamraadliku atmosfääri . Ma olin seitsmendas taevas . Ma olin kindel , et ta teab , kes ma olen , sest igatahes oli Denis S. talle minust rääkinud . Lootsin vaikselt , et ehk on ta isegi mu filme näinud ja ehk on need talle muljet avaldanud . Siis oleks ta olnud esimene inimene , keda ma Pariisis kohtan ja kes on mu filme näinud . Üldiselt ma olin seal harjunud mõttega , et kõik need inimesed , kes mu ümber sagivad , pole iial näinud " Raudteevahimaja " ega soovigi seda näha , ja kui seda neile sunniviisiliselt peaks näidatama , siis nad kehitaksid paremal juhul õlgu . Olin jälle harjunud olema eikeegi . Liz Franz oskas oma tugitoolist tõusta ja mulle vastu tulla , mulle esimesena oma väikest kätt sirutada sellise liigutusega , sellise ilmega , et ma muutusin hoobilt jälle kellekski , kogu mu mahasurutud edevus ja eneseteadvus tulid kohinal tagasi . Ma ei mäleta , millest me vestlesime . Ootasime seal ühte Le Monde'i ajakirjanikku , Nicole Zandi ( see oli tema pseudonüüm ) , kes pidi Liz Franziga tegema intervjuu , mida mina pidin tõlkima . Ta jäi hiljaks ja meie vahel sugenes kohe seal hotellifuajees üsna usalduslik vestlus . Liz Franz tundus mulle nii lihtne ja loomulik . Vaatasin seda väikest poisipeaga naist , kes nii nõtkelt ja kärmesti oma madalast tugitoolist oli püsti tõusnud ja mulle vastu tulnud – ma tundsin teda juba ammu . Mis teatud mõttes ju oligi nii . Ma ei rääkinud talle loomulikult kohe sellest , kuidas ma tema plaati kuulates neljateistaastaselt nutsin ja onaneerisin . Sellest ei ole ma talle tõtt-öelda siiamaani rääkinud . Aga ma usun , et ta aimas seda kõike . Kuidagi . Ja kohe . Minu interpreeditöö ( interpréte , tõlk ) osutus väga lihtsaks . Pärast esimeste viisakusvormelite vahetamist selgus , et Nicole Zand räägib päris korralikult vene keelt ja nad vestlesid edasi ilma minu abita , ainult paar korda sain Madame Zandi aidata , kui tal mõni venekeelne väljend meelde ei tulnud ja ta otsis seda prantsuse keele kaudu . Liz Franz rääkis vene keelt üsna tugeva aktsendiga ; imestasin , kuidas ta lauludes nii puhtalt hääldab . Ilmselt oli see tahte , stiili küsimus . Madame Zand oli punaseks värvitud peaga vanem juudiproua , väga elav ja närviline . Tema mees oli töötanud aastaid Le Monde'i Moskva korrespondendina . Nad olid käinud ka Tallinnas . See oli olnud kuue-seitsmekümnendatel . Seal oli teda hämmastanud see vana , ennesõjaaegse Euroopa , Saksamaa hõng . Kõik need kohvikus istuvad kübaratega prouakesed , kes oma kreemikooke sõid . Ta tahtis teada , kas Eesti on ikka selline , nüüd kui ta on taas vabanemas . Panin tähele , et Liz Franz vastas üsna lühidalt ja trafaretselt , aga tema vastused meeldisid Nicole Zandile , kes mitu korda naerma pahvatas . Ilmselt oli Liz Franz harjunud intervjuusid andma ja teadis , mis mõjub , mis läheb sisse ja millest pole mõtet rääkida . Ta ei süvenenud kunagi detailidesse , nüanssidesse , vastas otse ja keerutamata , kuigi võib-olla alati mitte päris ausalt ( kui ma nüüd tagantjärele mõtlen ) . Ma olin tema " esinemisest " vaimustuses . Lõpuks soovitas ta Nicole Zandil vestelda ka " noore tuntud kineastiga " , kelle all ta pidas silmas mind . Nicole Zand heitis mulle kiire hindava pilgu ja andis oma nimekaardi , kirjutas sinna isegi otsenumbri , palus ühendust võtta . ( Ükskord oli sellest nimekaardist isegi tõepoolest abi . ) Kui Madame Zand oli lahkunud , tegi Liz Franz sundimatult ettepaneku kuhugi kohvikusse natuke sööma minna , tal olevat kõht jube tühi . Ei-ei , ärgu ma muretsegu , tegi ta käega keelava liigutuse , tema kirjastaja maksab kõik kohvikutšekid kinni , ka minu eest , nii on neil kokku lepitud . Tõepoolest , algusest peale ilmutas Liz Franz rahalistes suhetes erakordset diskreetsust ja osavust oma pakkumiste maskeerimisel . Ta palus mul olla endale teejuhiks , ta olevat küll korra Pariisis käinud ( nüüd ma tean , et Umbertoga , tookord ei teadnud ma veel ei Umbertost ega üldse Liz Franzi elust õieti midagi , teadsin vaid , et ta elab Roomas ) , aga tundvat linna halvasti . Mina mängisin siis asjatundjat ja viisin ta Contrescarpe'i väljakule , et näidata Liz Franzile pitoreskset Mouffetard'i tänava turgu . Contrescarpe'i kohvikud olid minu meelest nii šikid , olin külmadel hallidel päevadel unistanud , et istun seal klaasi taga soojas ja söön seda , millest kogu väljak lõhnab , joon kuuma rammusat café créme'i . Nüüd ei julgenud ma siiski muud tellida kui kanasalatit , paljude toitude nimed menüüs olid mulle ka täiesti tundmatud . Liz Franz õnneks ei nõudnud mult menüü tõlkimist , vaid valis kohe minu järel Nizza salati , mida ta muide ainult nokkis , nii et ma imestasin , kuhu jäi siis tema hundiisu . Mina igatahes vitsutasin oma taldriku tühjaks . Liz Franzi ettepanekul jõime ka punast veini , tutvuse terviseks . Ma ei mäleta absoluutselt , millest me rääkisime , aga me rääkisime kogu aeg , väljas oli juba ammu pime , olime tellinud veel veini ja mina olin üsna purjus , Liz Franzist ei saanud midagi aru . Korraga ta hüüatas kella vaadates kohkunult , et nüüd tuleb tal küll minna , tema kirjastaja juba ootavat hotellis . Mis ei tähenda , et me tagasiteel oleksime sammu lisanud . Liz Franz ei jooksnud kunagi . Ja mul on kahju Tartust ära sõita . Kuigi paar päeva on veel aega , aga juba on kahju . Ma olen siin ära harjunud – ikkagi rohkem kui kuu , see on pikk aeg . Kevadest on saanud vahepeal suvi ja seegi on põua tõttu juba niisugust nägu , nagu hakkaks ära lõppema . Korraga on mul Pariisi raske ette kujutada , isegi raskem kui New Yorki , millest mul on kaks kinniskujutlust , üks üld- , teine keskplaanis . Üldplaanis on see majadevaheline pime kuristik , kus sibavad inimputukad . Lähemalt on see vastuvoolavate ilmetute nägude mass , kusjuures vaatepunkt , s.t. mina , paigal , saab ainult pidevalt nügida , kaamera võppub . Siis on veel mingi kujutlus ookeanist , sellest , et päike tõuseb ookeanist , sest see jääb ju itta . Prantsusmaal ja Portugalis ma olen ookeani ääres käinud , sinna päike loojub , väga suurejooneliselt , tuleb öelda . Aga Tartus on mul juba kujunenud omad harjumused . Nagu turulkäimine , kuigi olen nüüd üle läinud bussijaamatagusele avaturule , kus on rohkem värsket kraami , Liivimaa tõelist heldust ja lopsakust . Nagu põuda polekski . Liha ma pärast haigust enam ei taha , mu hautised on muutnud iseloomu . Eile , neljandal juunil , sain juba esimese kimbu värsket porgandit : peenikesed , kõverad ja väga magusad . Kohalik värske kapsas on ka valmis , pisikesed kõvad pead . Hautis koosneski neist kimbu-porganditest ( <arv> krooni ) , ühest kapsapeast ( <arv> krooni ) ja natukesest veest , soolast . Need noored taimed keevad pehmeks mõne minutiga . Süües lisada hapukoort . Desserdiks võtsin kodujuustu värske mee ( esimene korje : paju , vaher , võilill ... ) ja värskete maasikatega , mille kilo maksab esialgu veel sada krooni ( <arv> eurot ) , aga mida ma ei või endale keelata nende lõhna pärast , mida on täis terve turulettide vahe . Pariisist ei saa selliseid maasikaid niikuinii kunagi ja pealegi on nende hooaeg juba läbi , kui ma sinna jõuan . Teine Tartu-harjumus on jalutada igal õhtul enne kümmet mööda vasakut kallast ujulani , see tähendab ujumiskohani , mis on linnast ülesvoolu ja kus vesi peaks seega olema juba talutavalt puhas , sest peale Tartu Emajõel olulisi reostusallikaid pole . Ma pole ennast siiski veel jõkke kastnud . Istun seal liiva peal pingil ja kuulan ööbikute laksutamist , vaatlen armunud inimpaaride käitumist , mis on küll üsna üheilmeline , jälgin , kuidas punane päike jõe perspektiivis allapoole vajub , kõike magusalt roosatades . Kolmas harjumus on Toomemäel ja Toomemäe-tagustel puumajatänavatel jalutamine . Eile tuli isegi mõni sagar vihma . Tundus , nagu sajaks päris kõvasti , aga maapind ei muutunudki märjaks , kivisillutise lõi küll korraks tumedaks , aga see kuivas otsekohe . Pargirajad tolmasid edasi . Emajõe kohal oli kaks ülestikku vikerkaart . Seisin katedraali varemetes ja vaatasin , kuidas hõre vihm kirikusse langeb , nagu ta on langenud juba mitusada suve . Asko pole näole andnud ja mina pole ka teda taga ajanud . Eks ta ise tea , see tähendab , ta ei tea muidugi midagi . Ta ei tea , et keegi , üks kunagine tuntud lauljatar , kelle nime ta ehk on kuulnud mainitavat , aga kelle laule ta vaevalt tunneb , on millegipärast tema nimele ostnud lennukipiletid üle ookeani . Ja tõenäoliselt ei saa ta seda kunagi teada . Asi hakkab ka tehniliselt ( viisa ) liiga kiireks minema . Mul oli alati kujutlus , õigemini unistus , et kui ma kord New Yorki sõidan , siis kellegagi koos , et sinna ei lähe ma üksi . Sellepärast õieti ongi jäänud seal käimata . Amidiga pidime minema , aga enne lõppes kõik ära . Alati on enne kõik ära lõppenud , ja enamasti on kõik lõppenud veel enne , kui üldse on alatagi jõudnud . Nii et mul tuleb sõita üksi ja see on muidugi ka loogiline . Mind ootab seal ju Liz Franz . Oli periood , kus ma lugesin mitmesugust budistlikku kirjandust . Mulle tundus , et see radikaalne ebareligioon pakub mingit lahendust . Mulle jäi meelde ühe tiibeti rinpotšee õpetus , et igaüks sureb nii , nagu ta on elanud . Igaüks lendab Ameerikasse nii , nagu ta on Euroopas elanud . See tundub tõesti igati loogiline , isegi kui ma enam ei usu , et rinpotšeede õpetuse järgimine mind minust kuidagi otsustavalt ära päästaks . Igaüks elab lõpuni koos sellega , kellena ta on sündinud . Mu kohustused Liz Franzi tõlgina <arv>. aasta jaanuari lõpus olid aga tõesti üsna lihtsad täita . Nagu ma olin lootnud , saingi ma istuda lõunalaudades tema kõrval ja kõhu täis parkida . Tõeline tõlk ei söö , vaid tõlgib . Aga Liz Franz vestles oma kirjastajaga itaalia keeles , tõsi , üsna puises itaalia keeles , lauanaabriga veel puisemas saksa keeles ( aga Liz Franz ei häbenenud kunagi oma keele puudulikkust , rääkis nii nagu rääkis ) , kellegi kuivatatud ploomina krimpsus ja kulda täis riputatud , aga säravasilmse vene comtesse'iga loomulikult vene keeles . Alati oli lauas millegipärast mõni vene comtesse või princesse , krahvinna või vürstinna . Ilmselt tundis kirjastaja nende vastu mingit erilist nõrkust . Ta oli üldse omapärane vanahärra , see Monsieur Mieroslawski . Üle kõige armastas ta antiikesemeid ja kaugetest maadest toodud kummalisi objekte . Tänaval vedas ta meid alatasa mõne antiigipoe vaateakna ette , kui mitte poodi sisse , et me imetleksime koos temaga suurtest merikarpidest valmistatud lambijalga , ilmselt XIX sajandi lõpu dekadentlikku tööd . Või hiina laekakest , mida valvab kuldne draakon : kui laegas avada , hakkab draakon tuld ja suitsu purskama , nagu Monsieur Mieroslawski meile prantsuse keeles ( sest mina itaalia keelt ei mõistnud ) seletas ja nagu ma igavlevale Liz Franzile , kes teeskles suurt huvi , tõlkima pidin . Hetkel ei olnud süütemehhanism töökorras , kuid seda olevat võimalik parandada . Härra Mieroslawski korter Invaliidide doomi lähedal vaikses umbtänavas ( vaatega , kui raskeid sametkardinaid paotada , Invaliidide kuldsele kuplile , skväärile ) oli tõeline vanakraaminäitus . Kardinad hoidsid päevavalguse eemal , et härra Mieroslawski enda loodud misanstseen paremini mõjule pääseks . Punktvalguses irvitas mõni aafrika mask , teisal sätendas jaapani akvaarium oma roheliste taimede ja punaste , valgete kaladega . Kogu mööbel oli raske ja antiikne , tuhatoosid , serviisid , mitte miski ei pärinenud ei sellest sajandist ega üldiselt ka sellest maailmajaost , mida kutsutakse Euroopaks . Härra Mieroslawski juures kodus käisime lahkumisõhtusöögil , enne Liz Franzi teadaolevat ärasõitu ( tegelikult ei sõitnud ta ära , kuigi lasi enda isegi lennujaama sõidutada ) . See kodune õhtusöök , mida serveeris teenija , oli küllaltki piinav . Tundsin ennast oma viletsates riietes halvasti . Seal olid kõik küll riietatud boheemlikult – tuntud teleajakirjanik-kultuurikommentaator , muusikakriitik , interpreet , parasjagu moodne Le Nouvel Observateuri kolumnist – , aga ma nägin kohe , et need boheemlikud , vabameelsed püksid , kuued ja särgid on väga , väga kallid . Pisut alandatuna tundsin ennast ka sellepärast , et ma olin seal ainult tõlgina . Kirjastaja naine küll küsis minult viisakusest , mida ma kodumaal teen , aga lasi vastuse kõrvust mööda , sest seni kui ma seda formuleerisin , jõudis kogu laudkond naerma pahvatada ühe telesaatejuhi nalja üle , mis mulle , nagu enamik nende naljadest , täiesti tabamatuks jäi , sest tegemist oli mingite siseringi vihjetega , mis sihtisid , nii palju sain ma aru , küllalt kõrgeid sfääre , kuni president Mitterrandini välja . Ma pidin neid nalju Liz Franzile tõlkima . Minu rahuloluks ei tuntud ka tema , ometi õhtusöögi peakülalise vastu kuigi suurt huvi , sest keegi ei viitsinud tõlgi vahendusel vestelda ja pealegi oli neil küllalt oma Pariisi-asju , mida arutada , ja igaüks tahtis vähemalt korra õhtu käigus olla tähelepanu tulipunktis . Panin ka tähele , et peale iga külalise lahkumist hakati teda halastamatult taga rääkima , kuigi see kõik jättis sõbraliku , omavahelise mulje . Nüüd , olles Pariisi kuultuuriringkondadega mõnevõrra kokku puutunud , tean ma , et see on tavaline , isegi normatiivne õhtu stsenaarium . Olen õppinud ka vestluses osalema ja naljadest aru saama . Ainus , mida ma pole omandanud , on nende naljade produtseerimine . Ma olen liiga aeglane ega suuda kunagi tabada vestluses seda imepeent pilu , kuhu oma mürgine vihje sisse torgata . Loomulikult ei räägitud sel õhtusöögil , peale paari aperitiivi juures pillatud viisakuslause , mitte midagi ei eelmise päeva kontserdist , kus paar külalist olid ometi kohal olnud , ega Liz Franzi plaadist . Mina olin oma naiivsuses kujutlenud , et Liz Franzil palutakse esitada üks või kaks ilusamat laulu ( nüüd ma tean , et ta poleks seda niikuinii ka teinud ) . Ta oli jälle üleni mustas , nagu lavalgi , aga seekord oli see ülikonda meenutav pükskostüüm . Mulle oli eelmise õhtu must sametkleit meeldinud muidugi rohkem , aga ma nägin ka , et tollel " boheemlikul " õhtusöögil oleks see kohatu olnud . Siiski oleksin ma veel ja veel tahtnud näha seda äärmiselt efektset pilti : Liz Franz viimase laulu ajal , milleks oli tema vabadusliikumiseaegne hitt " Palve " , pimedal mustal laval , kohe lava serval prožektorite valguspunktis põlvili , pea kergelt langetatud , mikrofon kahe käe vahel justkui vastu rindu surutud , täpselt nagu see valge roos kontserdi plakatil . Hõbedane mikrofon näiski tema käes sel hetkel valge lillena . Siis viimaste helide vaikimine , siis veel mitu sekundit pingelist vaikust , Liz Franz tardunud samasse poosi , haruldaselt liikumatu , siis vallandub aplausitorm , inimesed tõusevad püsti , hüüavad braavo , vilistavad ; kõigil oli tunne , nagu nad oleksid viibinud ( assister ) millegi väga erilise juures – nagu Nicole Zand järgmise päeva Le Monde'is ilmselt paljude tunded kokku võttis : vähesed väljavalitud , kellele langes osaks õnn pääseda sellele kontserdile , said osa võimsast ja samas seletamatust ühiselamusest , mille võib kokku võtta kahe sõnaga : vabaduse sünd. Tõesti , ka mina tundsin ajalehest neid sõnu lugedes , et Nicole Zandil on tuline õigus . Ma olin väga uhke , et ma olin sellele sündmusele saanud kaasa elada . Ja üldse olin ma eufoorilises meeleolus . Ka mina olin jälle vaba , mul oli jälle raha . Asi oli nimelt selles , et järgmisel hommikupoolikul pärast kontserti olin ma pidanud päris tihedalt tööd tegema . Liz Franzi ründas terve hord raadio- ja leheajakirjanikke ( teles oli ta käinud ilma minuta ) ja seekord pidin ma tõesti tõlkima . Selle pingelise sessiooni järel toimus plaadifirma ruumides väike koosolek , kus plaadi lansseerimisest kokkuvõte tehti , samuti kirjutati alla leping uue plaadi väljaandmiseks , mille eest Liz Franz pidi saama päris kenakese ( tollal minu jaoks ) avansi . Tuleb öelda , et seda plaati pole kunagi ilmunud ega ilmselt ilmugi , arvestades , et ka Paoni plaadistuudiot ei eksisteeri enam ja Monsieur Mieroslwski saab nüüd pühenduda täielikult oma tõelisele kirele , milleks on vanade ja kummaliste esemete kogumine . Paoni müügist olevat ta osanud veel päris ilusa summa saada . Tol pärastlõunal Paoni väikeses kontoris Liz Franzi lepingu teksti tõlkides ( õnneks ei saanud härra Mieroslawski aru , et ma ei taipa lepingu juriidilisest sõnastusest mitte mõhkugi ) mul suu kuivas ja pea kumises . Koosoleku lõppedes kutsus härra Mieroslawski meid kahekesi veel oma kabinetti ( ma tajusin , et olen härra Mieroslawskile imelikul kombel meeldima hakanud ) , kus ta viis meid kõigepealt akna juurde , paludes uhke liigutusega imetleda sealt avanevat vaadet . Usutavasti oli see vaade üks härra Mieroslawski kollektsiooni pärle . Akna taga oli nimelt väike kloostrihoov , aed , mille olemasolu tänavalt kuidagi aimata ei võinud . Seal oli paar igivana pügatud puud , mõned kummalise joonisega hekid , muruplats , väike rohetava veega tiik ja selle kiviserval sammaldunud kala , mille suust tiiki vett pladises . Tõesti pladises . Härra Mieroslawski tegi akna lahti ja sealt tuli tõelist , Pariisi Seitsmenda linnaosa kohta uskumatut vaikust . Üks musträstas laulis vaikselt , aga kuidagi kirglikult , tuletades meelde , et talvest saab varsti kevad . Siis sulges härra Mieroslawski uuesti akna , läks oma suure tühja töölaua juurde , võttis selle sahtlist ümbriku ja ulatas selle Liz Franzile . Ümbrikus oli ilmselt sularaha . Siis ütles ta veel paar sõna eelseisva õhtusöögi kohta , midagi sellist , et oleme mõlemad oodatud , seejärel , nagu oleks tal viimasel hetkel veel midagi meelde tulnud , pöördus mitte otse minu ega ka Liz Franzi poole , vaid kuhugi meie vahele küsimusega või õieti arvamusavaldusega , et tõlk väärib ka oma tasu . Ma olin arvestanud ehk paarisaja frangiga , kuid olin juba leppinud ka sellega , et mind üldse ära unustatakse . Härra Mieroslawski jättis oma sõnade järele põnevuspausi , justkui ootaks minupoolset hinnaküsimist . Seejärel pistis ta käe oma samblarohelise kašmiirpintsaku põuetaskusse ja tõmbas sealt välja kaks rahatähte ( mulle näis korraga , et tal on kõik sahtlid ja taskud sularaha täis ) ning ulatas mulle kaks viiesajafrangist . " Kas see on küllaldane ? " küsis ta viisakalt . Ma oskasin vaid tobedalt noogutada . " See " ületas kõik mu ootused . " See " oli valgustushetk , mille jooksul ma sain aru , mis on raha . Raha polnud muidugi need rublad , millega ma enamuse oma elust olin läbi ajanud . Raha polnud ka Helsingist filmi näitamise eest saadud tuhat Soome marka , sest minu arust oli seda ühe filmi eest siiski väga vähe . Raha polnud ka need viinamäel küürutamise eest teenitud ligi neli tuhat franki , millest tuhat kulus ära sealsamas , toidu peale . Terve kuu aja väga raske töö eest oli seda ennem vähe kui palju . Raha , taipasin ma sel hetkel seal kloostriaiavaatega vaikses büroos seistes , on see , kui härra Mieroslawski tõmbab hajameelse ja nagu ükskõikse liigutusega oma rohelise kašmiirpintsaku põuetaskust kaks viiesajafrangist ja ulatab need sulle , küsides , kas seda on piisavalt . Kas seda on piisavalt Liz Franziga mööda linna ringijalutamise ja arvukate kohvikusistumiste eest , mida Liz Franz aina ette pani ja välja tegi ja millega ma kiiresti ära harjusin ? Kas seda on piisavalt mitmete luksuslike ( tai , jaapani stiilis , kõige kallimate restoranide privaatruumides ) lõunasöökide eest , kus vene emigrantlikud comtesse'id ja princesse'id oma kulda väristavad ? Tõesti , kas seda on piisavalt ? Seda pole kunagi piisavalt , aga seda on talutavalt , kui sa saad seda niisama , mitte millegi eest , peale kauba . Siis see on raha . Muidu see on palk , teenistus või ma ei tea mis . Vastavalt üldtuntud majandusseadustele tekib töö käigus lisaväärtus . Palgana saad sa kätte osa , tihti vaid tühise osa sellest lisaväärtusest . Niisiis sa sisuliselt annad raha , mitte ei saa . Sa teed teistele raha ja raha ongi see , mis on nende teiste käes . " Põhk " , " kõrred " , " puru " , kui kasutada Liz Franzi põllumajanduslikke ( ikkagi maatüdruk ! ) eufemisme . Raha on vihm , mis sajab rikka põllule , aga vaese põllule ei saja . Raha on vabadus . Mina , näiteks , tundsin end tänu Monsieur Mieroslawski kuuetaskust ilmunud kahele viiesajafrangisele erakordselt vabana . Ma ei sõltunud enam Hannes Liivast ega tema aiateel kõhutavast Citroënist . Ma võisin ise osta bussipileti ja kodumaale tagasi sõita . Aga esialgu ei kiirustanud ma sellega . Mul paistis Pariisis veel hoopis huvitavamaid asju ees olevat kui talvises ja vaeses Tallinnas , kus enam üldse midagi saada ei olnud , nagu harvad sealt saabuvad turistid härra Linnustele jutustasid , kõik olevat talongide peal . Mul polnud kiiret seda enam , et Liz Franz jäi esialgu Pariisi . Tema nimelt kasutas Monsieur Mieroslawski poolt talle üsna paksukeses ümbrikus ulatatud vabadust nii , et jättis kasutamata samuti härra Mieroslawski poolt ostetud tagasisõidupileti Rooma . Ta lasi ennast küll lennujaama sõidutada , aga seal , enne pagasi äraandmist , raputas saatjad maha , ootas natuke , võttis siis takso ja sõitis linna tagasi . Mind oli ta oma kavatsustest enne informeerinud , öeldes , et tahab veel mõne päeva ilma tüütute kohustuste ja saatjateta ( aga mina polnud tüütu saatja , sellest sain ma kohe aru ) Pariisi peal " ringi luusida " , sest Roomas ootavat teda niikuinii jälle uued kohustused . Uue hotellitoa võttis ta vanast , ja samuti Monsieur Mieroslawski käiguradadest , võimalikult kaugele , paremale kaldale <arv>. linnaossa Courcelles'i tänavale . Huvitaval kombel on see üsna mu praeguse korteri lähedal ja ma käin sealt tihti mööda , aga ei tunne selle hotelli fassaadi vaadates ammu enam midagi , kuigi võin mõelda , ikka ja jälle , tollele otsustavale ( kui see oli otsustav ) õhtule Liz Franziga , mis just seal hotellitoas aset leidis . Mõnikord olen mõelnud sisse astuda , et vaadata , kas laua taga on ikka seesama retseptsionist , unistava näoga poiss , kes meid tookord kuidagi liiga teraselt jälgis ja kellele ma üritasin oskamatult silma teha . Isegi kui on sama , on ta nüüd juba üsna keskealine mees , mitte enam poiss . Nagu minagi . Kuigi ma ei lepi sellega . Eile Tartu kaubamajas lühikesi pükse vaadates , arvestades , et Martini andmetel New Yorgis käidavat lühikeste pükstega , erinevalt Pariisist , kus lühikeste pükstega käivad ainult Ameerika turistid – seal kaubamajas neid liiga sportlikke ja poisikeselikke pükse sobrades , leidmata midagi , mis oleks korraga nooruslik , küllalt šikk ja soliidne , taipasin korraga , et ma olengi juba vana mees või igatahes kohe selleks saamas . Et ma pole enam poiss . See arusaamine rabas mind väga valusalt . Elu , mis alati on tundunud kole pikk , paistis äkki imelühikesena . Noorus on möödas ja mitte midagi pole olnud . Mitte midagi sellest , millest ma kogu selle nooruse jooksul olen unistanud ja ilmselt jäängi unistama , vana pateetiline " nooruk " , naeruväärne oma puberteetlikus leppimatuses . ( Pärast palavikku ilmus ninajuurele kolm vistrikku , vaatasin , et näe , jälle puberteet ! Veel üks ! ) Tegelikult pole mul oodata enam midagi . Mis on olnud , on olnud , ja ma mõtlesin isegi teatud rahuldustundega , et lennuk võib ju ookeani kukkuda vms. , ja kuigi ma ei taha surra , poleks selles ratsionaalselt võttes midagi eriti kurba , see oleks lihtsalt agoonia kärpimine normaalpikkusele . Sest agoonia on alanud juba ammu ja võib-olla juba üksteist aastat tagasi , kui ma kokkulepitud ajal koputasin Courcelles'i tänaval Liz Franzi hotellitoa uksele , neli korda , samuti kokkulepitud signaal ( et ta ei peaks avama koristajatele jt. ) . Ma olin siis <arv>-aastane , elu tundus juba siis kaunikesti läbi olevat , aga tegelikult olin ma väga noor , nägin välja veel oma east noorem . Tegelikult küsiti nüüdki ükspäev veekeskuses tungivalt , kas ma ei olegi õpilane . Jah , ma olen õpilane , Liz Franzi igavene , puupäine õpilane , aga ma ei saa selle eest mingeid soodustusi ühistranspordi ja spordiasutuste kasutamisel . Liz Franz , kes mulle kell kaheksa õhtul ukse avas , oli oma mustast sametist esinemiskleidis , mille õlale oli veel kinnitatud üks elav valge roosiõis . Tuba oli hämar , põles ainult üks põrandalamp , mis oli Liz Franzi tugitooli selja taga , nagu hiljem selgus , nii et ta jäi kogu aeg varju ja sai mind üsna hästi jälgida . Nüüd ma tean ka , et ta oli väga tugevasti kreemitatud , puuderdatud , värvitud jne. , aga tookord paistis see kõik loomuliku särana . Ta tundus väike , habras ja väga noor . Ta rääkis oma vaikse , madala häälega , millesse aeg-ajalt murdus mingit uulitsapoisilikku uljust või õieti vulgaarsust . Laual oli pudel veini , mille ta mul kohe avada palus , sest tema ei saavat nende korgitseridega kunagi hakkama ( olin uhke , et saan mehelikult kasulik olla ) , suur vaagen mitmesuguste puuviljadega , mis mul kohe suu vett jooksma panid , teine taldrik juustuvalikuga , kalliga sealjuures , nii palju ma juba jagasin . Liz Franz oli mul palunud kaasa võtta oma filmid . Olin tükk aega kõhelnud , kas võtan mõlemad või ainult " Raudteevahimaja " , lõpuks aga jäänud ikkagi ainult " Raudteevahimaja " juurde , otsustades , et see üksi on mõjuvam . Ma tahtsin väga Liz Franzile muljet avaldada , taipamata , et ma olin talle juba ülearugi muljet avaldanud . Liz Franz oli oma tuppa muretsenud videomaki ja ta tegi ettepaneku , et võime kohe hakata filmi vaatama , samal ajal rahulikult veini rüübates . Minu tooli oli ta paigutanud diskreetselt lauakese juurde , et mul oleks võimalikult lihtne kätt vaagnate poole sirutada . Nii siis toimuski " Raudteevahimaja " esmaprojektsioon Prantsusmaa pinnal . Olin väga erutatud , unustasin isegi söögi , rüüpasin ainult närviliselt veini , valasin endale juurde , unustades ka Liz Franzi , kes pidi mind paluma , kuid oskas seda muuseas teha hästi , piinlikkust tekitamata . Ta reageeris elavalt ja vabalt , naeris mitu korda , kusjuures kohtadel , mis ka minu meelest olid naljakad , aga mille juures ma veel kedagi polnud naermas kuulnud . " Raudteevahimaja " peeti Eestis tõsiseks , peaaegu et pateetiliselt isamaaliseks filmiks . Minu meelest oli Arnold Ratas siiski üsna naljakas tüüp . Lõputiitrite juures Liz Franz plaksutas spontaanselt ja hüüdis braavo ! Ma punastasin sügavalt heameelest , aga hämaras ei olnud seda vist õnneks märgata . Siis küsis ta asjalikult , kas ma saan talle ühte koopiat laenata , ta võiks seda paljundada ja anda mõnele oma tuttavale , kellel on pistmist filmide tegemise ja levitamisega . Tema meelest peaks seda filmi näitama nii Prantsusmaal kui ka Itaalias ja mujalgi , ja ma peaksin tingimata veel filme tegema . Ega ma ometi kavatse nüüd Eestisse tagasi sõita ? Vastasin , et kavatsen vist küll , sest mul pole Prantsusmaal tööd ega raha , ja vaevalt keegi siin ka minu filmidest huvitub . " Tead , " ütles Liz Franz mulle selle peale kuidagi eriti usalduslikult , vandeseltslaslikult ( complice ) . " Need on kõik sellised asjad , mis saab korda ajada . Need ei ole tähtsad asjad . Ära nende pärast muretse . Tähtis on see , et sa tead , mida sa teha tahad , et sul on oma tee jalge all . Alati leidub aitajaid , küll sa näed ! ( Ja tõesti , seda ma olin juba näinud . ) Kas sa arvad , et mul oli raha , et keegi tundis minu vastu huvi , kui ma kodust ära läksin , kui ma Riiga läksin , kui ma Moskvasse läksin ? Mul polnud pennigi , aga alati , kui ma juba meelt olin heitmas , tuli keegi . Usu seda , alati tuleb keegi . Muidu ma oleksin juba ammu surnud , tõsijutt ! Sa võib-olla mõtled , et ma räägin niisama , nagu räägitakse . Aga ma vaatasin su filmi ja ma olen elus palju filme näinud , ja paljud neist on nii ühesugused , et jookse metsa . Sellist ma polnud veel näinud . Seal oli armastust . " Huvitav , kuidas ta küll selle ära nägi , mõtlesin mina . Herbert Treumann figureeris seal ju ainult tiitrites , mõtlesin , ja jäin veel pinevamalt kuulama ; Liz Franz paistis mind tundvat paremini kui ma ise , selles oli midagi joovastavat . " See ongi kunstis ainuke tähtis asi , " jätkas Liz Franz . " Et seal oleks armastust . Ja viha ka . Aga viha pole , kui pole armastust . Ma ütlen sulle sellist asja , mida sulle võib-olla veel keegi pole öelnud : sa oled palju armastanud . Sa ise vist ei oska seda hinnata ega peagi oskama , aga tegelikult on see kõige tähtsam . " Mõtlesin Herbert Treumannile , kuidas ta minu kõrval rohus lamas ja heinakõrt näris , säravate silmadega suvetaevasse vaatas , kuidas mändide varjud rohul meile aina lähemale nihkusid , kuidas möödasõitvate rongide mürin õhtupoole aina selgemalt metsaservast vastu kajama hakkas ( ja oli kuulda , kuidas mõned Mustjõe jaamas peatusid , et vastutulevat koosseisu mööda lasta ) , kuidas Arnoldi majakese uks oli juba mitu korda käinud ja Arnold küllap meie poole kiiganud , aga meil polnud kuhugi kiiret , kuigi ilmselt erinevatel põhjustel . Herbert Treumannil sellepärast , et tal polnud üldse kuhugi kiiret , minul sellepärast , et ma olin Herbert Treumanni kõrval ja tahtsin , et see hetk kestaks igavesti . Aga lõpuks jõudsid mändide varjud ikka meieni ja sääsed muutusid juba üsna verejanuliseks . Me tõusime algul istukile , Herbert ütles midagi tavalist ja reibast , tegi näiteks ettepaneku ujuma minna või viimase rongiga linna sõita ( ainult mitte seda ! siis me ei magagi sel ööl ühes telgis ! ) . Ja elu , kui kasutada sobivat raudteelist kujundit , pöördus tagasi normaalsetesse rööbastesse ... See pilt vilksatas mu peast läbi kuidagi ühekorraga ja mul hakkas endast oma vastamata armastuse pärast äkki väga kahju . Keegi polnud mulle veel öelnud , et ma olen tõesti armastanud . Ma küsisin Liz Franzilt , jonnakalt nagu laps : " Mis sellest armastamisest kasu on . See on alati ainult viirastus , see ei vii tegelikult mitte kuhugi . " " See pole nii , " vastas ta leebelt . " Küll sa näed , tegelikult pole see üldse nii . Peaasi , ära kahtle endas . Ükskord sa saad selle kõik kuhjaga tagasi , ausõna ! " Selle " ausõna " ütles tema omakorda nii , nagu lapsed ütlevad omavahel , ja selles oli midagi väga veenvat ja liigutavat , kuigi ma ratsionaalselt tema sõnu ei uskunud . Ma ei uskunud , et elu on kuidagi õiglane , või kui on , siis nii suures plaanis , kus üksikisiku krooniline ja lõplik ebaõnn ei riku selles õigluses veel midagi . " Ma tahaksin sulle tänutäheks laulda , " ütles korraga Liz Franz . " Ma lihtsalt muud ei oska kui laulda ja su film tõesti liigutas mind , nii et ära palun pahanda . Äkki sa tead mõnda mu laulu , äkki mõni neist meeldib sulle teistest rohkem ? " küsis ta kummaliselt häbeliku tooniga , mis tuleb muide kõigi kunstnike häälde , ükskõik kui kuulsad ja kogenud nad ka poleks , kui nad oma loomingust räägivad . Seda ma polnud isegi oodata osanud . Liz Franz laulab mulle ! Või õigemini , see unistus oli nii vana , juba liiga ammu maha maetud , et mõelda veel selle realiseerumisele . Sa saad tõesti kõik , võib-olla Liz Franzil on tõesti õigus , aga sa saad selle siis , kui sa seda enam eriti ei taha . " Ma tean kõiki su laule , ma usun , " vastasin ma tehtud mõtlikkusega . Ma olin juba õppinud teda sinatama ja see pakkus mulle edevat rahuldust . Liz Franz oli teinud ettepaneku sina peale üle minna teisel päeval , aga esialgu olin ma teda ikka spontaanselt teietanud , nii et ta jõudis mulle mitu leebet märkust teha . " Ma ei tea , võib-olla see laul on sind ennast ära tüüdanud , " ütlesin ma võltsi tarkusega , nii-öelda kolleegilt kolleegile . " Sest see on ju nii vana ja lihtne , aga mulle ta ikkagi meeldib kõige rohkem , algusest peale . See " Tahaksin pihlapuu rüppe " . " " Ma teadsin , et sa seda tahad , " vastas ta rahulikult . " See on mu kõige parem laul . Ainult rumalad inimesed peavad lihtsaid laule liiga lihtsateks . Kõik head laulud on lihtsad . " Ja Liz Franz lauliski mulle . Ta tõusis püsti , ütles käskivalt : " Istu siia ! " , osutades oma tugitoolile . Istusin kuulekalt sinna . Ta läks tooli taha . Ma pöörasin näo tema poole , aga tema nägu jäi nüüd selja tagant tulevas valguses peaaegu täiesti varju . Sain aru , et ta ei taha , et ma vaatan , keerasin pea uuesti õigetpidi , panin silmad kinni , katsusin ette kujutada , et istun jälle radioola kõrval , üritasin ennast sellesse aastatetagusesse maagilisse seisundisse viia . Ta laulis hoopis teistmoodi kui plaadil . Esimese salmi ajal oli mul raske sellega harjuda , ma olin isegi pettunud , need kaks laulu ei läinud mu peas kuidagi kokku . See , tegelikult kakskümmend või rohkemgi aastat tagasi sisse lauldud versioon , noore Liz Franzi versioon , mis oli mu peas , ja see laul , mis nüüd kostis seal hämaras hotellitoas mu selja tagant , vaikselt ja mõtlikult , üsna madala , kareda häälega . Teise salmi ajal sain ma aru , et see on hoopis parem . Ja kolmanda ajal olin ma juba täiesti võlutud . Ma tundsin , et ta laulis mitte ainult mulle , vaid ka minust . Peaaegu , nagu ma ise oleksin laulnud . Siis , ma ei tea , kas viimaste nootide ajal , võib-olla juba terve viimase salmi kestel – aga alguses ma nagu ei taibanud , mis toimub , olin nagu transis – tundsin , et käsi libiseb üle mu silmade , teine üle kukla . Mu pea oli korraga sõna otseses mõttes tema käte vahel . Olin nii üllatunud , et ei osanud mitte kuidagi reageerida , jäin hiirvaikselt paigale . Midagi sellist polnud ma ei oodanud ega soovinud . Aga samal ajal oli see silitus hea . Ma olin üsna purjus . Ja nii ammu polnud keegi mind puudutanud . Tundsin isegi kerget erutust . Liz Franz kummardas alla , tundsin natuke liiga lämmatavalt tema parfüümi . Ta libistas huultega üle mu silmade , mis ikka olid kramplikult kinni , näo , suu . Tajudes , et ma ei taha suudelda , põlvitas ta mu tooli ette ja nööpis lahti mu pluusi , silitas mu kõhtu , rinda . Mina olin endiselt liikumatu . Ma ei teadnud , mis teha . Oleksin tahtnud ära joosta . Aga samas ma ei tahtnud Liz Franzi kaotada . Arvestasin , et mul läheb teda veel väga vaja . Ma ei julgenud teda eemale tõugata . Mõtlesin erutuse suurendamiseks , et Liz Franzi asemel põlvitab mu ees hotelli noor ööportjee , kes oli mulle otsa vaadanud , kui ma üles tulin . Liz Franz avas juba mu püksirihma ja nööbid , mõtlesin piinlikkusega , et olen ainult poolerutunud olekus ja see mõte vähendas erutust veelgi . Aga Liz Franz oli väga osav . Ta viis oma ürituse lõpule . Ta ütles , tule , lähme , siin on sul mugavam , võttes mul käest kinni ja tõmmates mu voodi peale . Selle liigutuse juures olin ma sunnitud silmad korraks lahti tegema , aga sulgesin need voodis kohe jälle . Seal oli tõesti mugavam . Orgasm oli küll üsna pehme , aga selle järel tundsin ma siiski suurt uhkust , kuigi häbi ka . Nööpisin ennast kiiresti kinni . " Ära muretse , sellest pole midagi , " ütles Liz Franz tavalise häälega . Aga mina olin kindel , et sellest on midagi , et asi on võtnud minu jaoks ootamatu pöörde ja ma teadnudki , kas hea või halva . Istusime jälle oma kohtadele . Ta oli täpselt endine , ainult õhetas , ja valge roos tema õlalt oli kadunud , ta oli selle ilmselt ära võtnud . ( Järgmisel päeval nägin seda roosi lauakesel veeklaasis , see polnudki veel ära närtsinud . ) Jõime veel veini . Ta ütles , et ma võin sinna jääda , et mul ei pruugi öösel läbi linna minna . Ma oleksin tegelikult just tahtnud natuke värske külma ööõhu käes kõndida , ennast koguda , aga ei tahtnud olla ka tänamatu armuke ja kohe jalga lasta . Asi lõppes sellega , et magasin tema kõrval laias hotellivoodis . Sel õhtul ta mind rohkem ei puudutanud , aga hommikul ärkasin tema silituste peale . Kuna hommikune erutus on mul alati tugevam , oli see päris meeldiv , hotellipoisi abiga ( kujutlesin , et ta astub sisse , kandik käes , et Liz Franz kutsub ta voodisse kolmandaks ) tuli rahuldus seekord sügavam ja võimsam . Hommik kardinate taga oli ootamatult päikesepaisteline , märkasin , et toas vaasides on kevadlilli , tulpe ja nartsisse , mida seal õhtul kindlasti polnud . Tähendab , Liz Franz oli käinud minu kuulmata väljas ja lilli toonud . Ka hommikueinekandik seisis tegelikult juba laual . Mul oligi kõht tühi . Sõime , tähendab , mina sõin , Liz Franz rüüpsis ainult apelsinimahla . Ta oli jõudnud ilmselt ka duši all käia , sooritada kõik kosmeetilised protseduurid . Mõte , et minust on saanud Liz Franzi armuke , tundus mulle küll täiesti absurdne , aga ma ei hakanud selle üle pikemalt juurdlema . Hoopis mingi uus uljus tõstis minus pead sel hommikul . Tajusin , et mul on nüüdsest uued õigused ja et mul ei pruugi tõesti eriti muretseda ei raha ega oma elu pärast , kõik saab korda . Hiljem jalutasime Monceau pargis ja see oli esimene päev pärast halli ja külma jaanuarikuud , kui õhus oli tõelist kevadet . Kuldnokad vilistasid päris valjusti ja muru sees võis märgata krookuste kollaseid ja valgeid ninasid . Ongi ärasõit käes . Enne Tartust lahkumist ( ma ei andnud korterit ära , aga ma ei tea , kas ma tulen sinna tagasi või ei ) helistasin Askole ja ütlesin , et sõidan mõneks ajaks ära ja tahan teda enne näha , anda talle see Leonhard Coheni plaat , mida ta ümbervõtmiseks oli küsinud . Huvitaval kombel oli ta kohe kõpsti kohal . Tema ilusad hallikad silmad väljendasid tõelist kurbust minu ärasõidu pärast , ta kinnitas , et kui ma juuni lõpus tagasi tulen , on tal kindlasti rohkem aega ja me saame koos midagi ette võtta . Oleksin tahtnud hüvastijätuks silitada tema noort nägu ja noori juukseid , aga muidugi ei teinud seda . Ma ei tea ju . Nüüd olen Tallinnas Nõmmel . Vastupidi kõigile oma lubadustele ja " põhimõtetele " ( mida mul küll tõesti pole , isegi mitte jutumärkides ) ööbisin vanemate juures oma vanas toas , mis on täis kõiksugu vanu asju : seda kasutatakse kolikambrina . Kuna tuba on endiselt minu toa nime all , aga kuna mina seal aastaid pole ööbinud , sest alati olin ma " Susanna juures " , siis on sinna ajapikku kogunenud kaste , korve lõngade ja kaltsudega , isa vanade ajakirjade pakke , mida ta ei raatsi päriselt ära visata , vanu riideid , mis ema on kokku pakkinud , et viia need ükskord kiriku juurde , " vaestele " , kuigi ma ei usu , et vaesed neid tahavad . Neile tuuakse välismaalt moodsamaid ja paremaid riideid kui need nõukogudeaegsed halvast materjalist inetud kleidid ja ülikonnad . Aknast paistavad õunapuud ja kasvuhoone , aga ma justkui ei tunne neid enam ära . Vähemalt mitte täna hommikul . Ärasõit kaitseb mind meeldetulemise eest . Täna ei ole ma kunagi olnud laps ega nooruk , ma pole kunagi selles toas vaadanud Noorusest välja lõigatud Liz Franzi pilte , ma pole selles majas kuulanud radioolat ega unistanud vabadusest , mida tõotasid mulle Liz Franzi laulud . Kõik asjad on korda aetud , jääb ainult üle oodata , tellida takso . Ma ei tahtnud , et isa mu Opeliga sadamasse viiks . Tahan ära sõita üksi , kellegi nägemata . Mõtlen veel , kas ma midagi pole unustanud . Parkimistrahvid on üle kantud , see on põhiline . Muidu hakkavad isa nimele ( kuna auto on tema nimel ) tulema meeldetuletused , arestitakse tema pangaarve , kohtutäitur tuleb koju vara üles kirjutama . Ei , ma ei liialda . Eesti on väga karm maa , mis puutub parkimistrahvide sissenõudmisse . Ja need on väga kõrged . Mul õnnestus seekord pääseda ainult kahe trahviga , üks Tallinnas Keskturu lähedal HLM-ide vahel , kus minu meelest ei oleks mingit vajadust tasulise parkimise järele . Teine eile Tartus oma maja ees , kui auto sinna ajasin , et kohver alla tuua . Tartu trahv oli ainult <arv> krooni ( <arv> eurot ) ja ma olin parkimiskontrolör Astrid Hansenile peaaegu tänulik , et ta nii väikese summa kirjutas . Tallinnas pandi kohe <arv> ( <arv> eurot ) . Isale oleks <arv> krooni üle poole tema kuupensionist . Üks trahv ( <arv> krooni ) on aga enam kui <arv>% Eesti keskmisest palgast . Eesti reklaamib ennast rahvusvahelises finantsmeedias kui väga madalate maksudega maa . See informatsioon vastab üldjoontes tõele , mis puudutab välisinvestoreid , ettevõtjaid ja üldse kõige kõrgemasse tulutsentiili ( sajandikku ) kuuluvat elanikkonnafraktsiooni . Neile on maksud võib-olla tõesti üsna madalad . Kuid alamklasside jaoks on olemas mehhanismid , millega nad sisuliselt paljaks saab röövida . Selle süsteemi üks osa on mitmesugused trahvid ( sks. Strafe , karistused , mida vanaema nimetas ikka " trahvilöökideks " ) , mille summa ei olene isiku sissetulekutest ja mis on sissetulekute ja karistatavate üleastumisega võrreldes ülikõrged . Ma usun , et iga normaalne autot omav leibkond tasub kuus keskeltläbi vähemalt ühe parkimistrahvi . Turu juures , kui kojamehe vahelt oma kollase trahviteate võtsin , nägin enda kõrval masendavat stseeni . Mina olin vihane , aga see vaene pereisa , kes oma vähemalt kahekümne aasta vanuse Renault'ga oli turul oste sooritamas käinud ( Eestis on turg tänu turukaupmeeste ja hulgimüüjate ning importööride maksudest hoidumisele odavam kui ostukeskused ) , lootes säästa <arv>–<arv> krooni – see kehvalt riides noor pereisa oma nelja-aastase tütrekesega oli silmanähtavalt masenduses . Kuussada krooni on näiteks rohkem kui töötu riiklik abiraha kuus . Ja kuigi see pereisa polnud ilmselt töötu , lõi trahv tema perekonnaeelarvesse ilmselt suure augu . Arvatavasti tal polegi nii palju vaba raha ja nad peavad naisega ootama järgmise palgapäevani . Kodus ootab teda muuseas kas inetu stseen – " jälle sa ... ! " , " Kas sa siis ometi ükskord ei või ... " jne. – või , mis on veel hullem , naise resigneerunud , lootusetu pilk : mitte kunagi , mitte kunagi ei rabele me välja sellest mülkast , mis on vaesus . Ja proovigu nad oma trahvi maksmata jätta või sellega viivitada ! Parkimise korraldamine , trahvide sissenõudmine , sõidukite teisaldamine on kontsessiooni alusel antud erastruktuuridele ( minu teada mingi turvafirma ehk erapolitsei ) , kelle majanduslikuks huviks on võimalikult suurte trahvisummade sissenõudmine . Omakorda kohtutäiturid , kes hilinenud trahve kasseerivad , on eraettevõtjad , kes samuti eluliselt olenevad raha kättesaamisest . Seadus lubab mitte ainult otsekohe arestida teie pangaarve , vaid avaldada ka " võlgnike " nimed avalikel internetilehekülgedel . Sinna võite te sattuda samuti siis , kui võlgnete näiteks ühe kuu telefoniarve mõnele privaatsele mobiil- või tavatelefonioperaatorile . Ja teie nime ei kustutata andmebaasist ka siis , kui te olete oma võla kustutanud . Te jääte musta nimekirja . Huvitaval kombel ei protesteeri selliste totalitaarsete võtete vastu mitte keegi . Ilmselt on see mingi rahvuslik eripära . " Süü " ( sks. Schuld , prantsuse keeles täpne vaste puudub : faute ( viga ) , tort , péché ( patt ) pole just päris need ) on argument , mis veenab kõiki . " Aga ta on ju ise süüdi ! Mis ta siis pargib oma auto valesti , mis ta siis jätab arve maksmata ! " Juhul , kui " süü " tabab inimest ennast , püüab ta seda teiste eest varjata ( aga mehhanismid " süüdlaste " avalikustamiseks , nagu öeldud , on aina tõhusamad ) , nohiseb omaette vihaselt , kirub ( jurer ) vaikselt , õigustab ennast , et teised ju ka . Ja katsub trahvi või võla ära maksta . Sest ta teab , et parkimistrahvid ei aegu . Neid võidakse sisse nõuda veel tema lastelasteltki . Neile ei laiene ükski amnestia . Ta maksab . Oma <arv> , oma <arv> krooni . Tõnu rääkis mulle Saaremaal , et oli Tallinnas käies saanud kaks parkimistrahvi ja nüüd jääb nende plaanitud Lõuna-Eesti-reis ( laste ja telkidega ) ilmselt ära , sest perekonna eelarve on miinustes . Lapsed olevat väga pettunud . Aga tema ei olnud isegi mässumeelne . Ta oli resigneerunud ja kuidagi sobisid need trahvid kokku tema uue , uskliku maailmavaatega . Tulebki olla madalam kui muru , maksta oma trahvid . Küll pärast tasutakse sulle . Kümnevõrd ja sajavõrd . Ta isegi heitis mulle ette " teistest halva rääkimist " , kui ma tuletasin meelde skandaali , mis pikka aega ümbritses praegust peaministrit , kes keskpanga presidendina oli kuidagi segatud kümne miljoni dollari riigi raha haihtumisega mingis ebaõnnestunud rahapesuskeemis . Väga võimalik , et ta tõesti polnud süüdi . Aga asi ei leidnud kunagi lõplikku väljavalgustamist ( élucidation ) , mätsiti sisuliselt kinni . Tõenäoliselt ei sünni vanal Liivimaal kunagi demokraatiat . Tõenäoliselt saab sajandeid teiste poolt valitsetud rahva omavalitsus kujuneda vaid mingiks totalitarismi erivormiks . Vabastatud orjad hakkavad teisi orje valitsema eriti hoolimatult . Kui isandatel oli veel mingi , distantsist sündinud kujutlus oma alamate inimlikkusest ( humanité ) , siis alamad ise teavad väga hästi , et inimlikkus on tarbetu atribuut , et ilma selleta saab valitseda ( nad ütlevad pigem : majandada , sest suurim poliitiline struktuur , mida nad ette kujutavad , on mõis , kolhoos , ühesõnaga , farm ) hoopis efektiivsemalt . Mõnikord , eriti siit ära sõites , on mul sellest maast ja nendest inimestest väga kahju . Ja endast ka . Võib-olla see kahjutunne ongi vaid mu väljapoole projitseeritud enesehaletsus . Väga võimalik . Oletasin naiivselt , et Tallinnas , kus ei ole oodata muusikali " Evita " esietendust , on kuidagi vaiksem kui Tartus . Kuid tänu mingile festivalile , mida kutsutakse vanalinna päevadeks , on meelahutuse hüsteeria siin tõusnud veel hoopis võrreldamatult kõrgemate kraadideni . Kesklinna igal tänavanurgal on lava , kus lüüakse mingit lärmi . Igal haljasalal esineb mõni rahvariietesse ( costume national ) kostümeeritud tantsuansambel , tehes ühesuguseid rütmilisi liigutusi , mida nimetatakse rahvatantsuks . Millegipärast meenutab see mulle filmikaadreid <arv>ndate aastate Saksamaalt . Kui ma rääkisin Martinile totalitarismist , kiitis ta liigagi takka . Temal olevat just samasugused tunded . See hirmutas mind . Loodetavasti ma eksin . Enamik mu kaasmaalasi ju ometi nii ei arva . Aga samas ei ole inimesed kunagi uskunud , et nemad elavadki totalitaarsel maal , et nemad ongi diktatuuri tööriistad . Ja ohvrid . Nad maksavad vastuvaidlematult oma trahvid ja kümnised ja unustavad need kärarikka massimeelelahutuse keerises . Nad valmistuvad uueks töönädalaks , loodavad , et elu läheb paremaks . See on kindlasti mingi minu isiklik hüsteeria , mis laseb mul sellel põuast kõrbeval kevadel , keset ikalduvaid põlde ( aga kes mõtleb neile enam linnades , kus ainsaks mureks on muru kuivamine ? ) möllavaid massiüritusi näha sellises sünges , peaaegu eshatoloogilises valguses , peaaegu nagu Tõnu seal oma Saaremaal . Usklikud on mõnikord siiski väga veenvad . Neil on olemas vanad , läbiproovitud vormelid . Mul pole mingeid vormeleid ja tegelikult vaevab mind hoopis rohkem küsimus , mis saab New Yorgis . Kas Liz Franz tuleb mulle ise lennujaama vastu ? Me embame . Ma tunnen tüdimust . Ta on jälle liiga palju parfüümi pannud . Kortsud kaelal on veel nähtavamaks muutunud . Kogu ring hakkab otsast peale või lihtsalt jätkub . Kõik on vanaviisi . Nii nagu alguses oli , nii ka on ja jääb . Või toimub meie vahel otsustav lahing ? Kes keda . Ma ütlen talle lõpuks kõik , leiab aset katarsis ja vabanemine . Või pole selliseid asju elus ? Olen ma elu juba ammu ja lootusetult ajanud segi Liz Franzi lauludega ? Pariis õhtul oli hall ja valge . Nagu alati . Taevas oli hall , suur hall taevas suurte hallide pilvedega . Pilvemeri , nagu öeldakse , ja Pariisi puhul on see ütlus õige . Pilveookean . Võimsad rulluvad pilvelained . Valged majad . Hallid koorunud värviga aknaluugid . Neid näha oli väga rahustav . Juba lennukis olin peaaegu terve tee maganud . Kodule lähenemine teeb mind alati uniseks . Bussis ja taksos ( võtsin Triumfikaare juurest bussi lõpp-peatusest takso , sest ei viitsinud seda <arv>. bussi oodata , korraga oli koju oma korterisse jõudmisega nii kiire ) tuli jälle uni peale . Ma isegi ei vaadanud peaaegu välja . Ma tean , mis seal on . Seda ma tõesti tean . Ja õnneks on see alati sama . Vihma sadas , bussi kojamehed käisid ( need ajasidki une peale ) , siis takso kojamehed . Linna sissesõidul olid pühapäevaõhtused ummikud , aga buss ei sõitnudki mööda A<arv> , vaid mingit Nationale'i mööda , läbi Bourget' . Alles siis sukeldus ringbulvari tunnelisse , ummikusse . Autode tagatulede aeglaselt ja ebaühtlaselt edasinihkuv mitmekordne rivi . Mingi punane aeglane põiming , voolus . Siis jälle hall ja valge õhk , majad , tumedad plataanid , harjumatu hämarus , vihm . Tartus tundus , et kuskil enam ei saja , mitte nii peagi . Ja et kui minna selles kõrbekliimas veel edasi lõuna poole ( u. <arv> kilomeetrit ikkagi , mis lahutavad Tartut Pariisist ) , siis põud ainult valjeneb , liiv läheb aina kuumemaks , oaasid harvemaks , rohi kõrbenumaks , kaamelid janusemaks . Ostsin Tartust veel heleda ülikonna , sest tundus , et seal kõrbes on see möödapääsmatu . Ainult heledas riides saab astuda läbi halastamatu päikese alt . Charles de Gaulle'i lennujaama D-terminali ees bussi oodates ( oma pool tundi või rohkem , ilmselt ummikute tõttu ) ja vilu niiske tuule käes lõdisedes sain aru , et vähemalt siin linnas ei ole heleda linase ülikonnaga praegu midagi teha . Sügistalviseks perioodiks soovitavad meie moeloojad midagi tumedamat : halli , musta , sinist . Pealegi olin lennukis uute heledate pükste jalgevahele poetanud šokolaaditükikese mingist munakreemitäidisega koogist , mis mulle üldse ei maitsenud . Aga ma sõin ta kohusetundlikult ära . Lennukisöögid muutuvad aasta-aastalt aina naeruväärsemaks . Ainult karbid ja pakendid muutuvad keerulisemaks ja täiuslikumaks . Varsti tuuakse vist ainult hunnik karpe ja topse , millega sa võid sõidu ajal krabistada , otsides sealt väikesi kuivi toidupalakesi , mis tuleb välja harutada mitmekordsetest paberitest , kiledest . Siis korjavad stjuardessid karbid , topsid , kile- ja paberiräbalad jälle kokku , vastastikku vahetatakse arvukalt naeratusi , mitmekeelseid viisakusavaldusi , üheskoos ollakse ju taas tootnud kenakese hulga jäätmeid . Lennuaeg ei ole niisama raisku läinud , kasutatud materjal aga läheb ümbertöötlusele ( recyclage ) , sellest toodetakse uusi karpe ja topse , kilepakendeid , pabersalvrätikuid . Inimesed saavad tööd . Šokolaadiplekid mu pükstel , just jalgevahel , aga masendasid mind tõepoolest . Olin selle fooliumpaberisse pakitud maiustuse kohta , mille vana rassistlik nimi oli vist neegrisuudlus või neegripea , öelnud oma toolinaabrite küsimuse peale , kas see on hea : médiocre . See oli nüüd neegripea karistus selle eest , et ma teda keskpäraseks nimetasin , ise ikka süües . Mu lennukinaabrid olid rahvusvaheline perekond , mees oli inglane või ameeriklane , naine prantslane . Naisel olid suured niisked pungis silmad , millega ta mind aeg-ajalt küsivalt vaatas . Ilmselt oli nii , et ükskõik kuhu ta ka oma pungis silmi ei pööranud , tundus , et ta vaatab küsivalt , imestunult . Tal oli ilus peen nägu , samuti kui mehel , kelle juustepiir juba tublisti taganes , ja ma oleksin hea meelega olnud emb-kumb sellest paarist . Või nende laps . Alati , kui ma näen mõnda meeldivat , intelligentset , sõbralikku , harmoonilist abielupaari , kelle vahel valitseb mingi vaimne side ( see näib miljonite abielude seas olevat üliharuldane ) , tahaksin ma automaatselt olla nende laps . Nii on see lapsepõlvest saadik . Siis ma olin veendunud , et mul on tegelikult teised vanemad kui need , kes väidavad , et nad on mu vanemad . Et ma olen leidlaps , pärit hoopis paremast , peenemast perekonnast . Vanaema Martha identsuses ma millegipärast ei kahelnud . Ka tema oli vandenõu ( complot ) ohver . Naine luges Jungi autobiograafiat ja näitas vahepeal ühte kohta mehele , kes noogutas . Vahepeal pani ta raamatu kinni ja vaatas oma pungis uuriva pilguga otsa vanale targalt naervale Carl Gustav Jungile raamatukaanel . Nende vahel näis kohe sugenevat mingi dialoog . Ma ei tea , kas naine nägi , et ma oma püksid ära määrisin . Varjasin määritud kohta The Economisti numbriga , mille ma Helsingi lennujaamast olin ostnud . Mul oli naise ees piinlik . Öösel nägin unes , et ema õigustab ennast minu ees , et ta mulle lapsepõlves uute dressipükste määrimise eest keldris vitsa andis . Tal olevat elus olnud raske periood . Mina aga omakorda süüdistasin teda , et ta elas ennast välja just kõige nõrgema peal . Ärgates sain aru , et pükste määrimine šokolaadiga oli ilmselt teadvustamata tahtlik samm . Ainult ma ei tea , mis eesmärgil sooritatud . Kas : a ) " täiskasvanute " tähelepanu tõmbamiseks , b ) õigluse jaluleseadmiseks – vat määringi oma püksid eest šokolaadiga kokku ( seda enam , et pruunid plekid on nagu caca ) ja te ei tohi mind selle eest karistada ! ) ; või c ) just nimelt karistuse nurumiseks : andke mulle ometi vitsa ! See pungis silmadega naine meenutas mulle võib-olla ema , võib-olla Liz Franzi . Ja tõesti : miks mind ei karistata ? Miks on maailm minu vastu nii ükskõikne ? Korteris oli jahe tolmune õhk , nagu ikka , kui oled kaua ära olnud ja päike pole katust kütnud . Ukse all vedeles terve lade kirju ; uurisin need kiiresti läbi , ükski polnud Liz Franzilt . Ega ka Amidilt . Ma ootan ikka temalt kirja , kuigi ta ei ole mulle kunagi ühtegi kirja saatnud ega saada ka üsna kindlasti mitte kunagi . Ma ootan , et ta hädas olles ( sest hädas ta on , selles ma ei kahtle ) hüüaks mind appi . Aga ta teab , et ma ei saa teda aidata . Ja nii ta vaikibki . Selle üle , et Liz Franz polnud Pariisi ühtegi kaarti saatnud , ma aga imestasin . Tähendab , ta teadis kogu aeg , kus ma olen , ta ei pidanud mind otsima ? Aga ma ei juurelnud nende küsimuste üle ega viitsinud lahti teha ka panga kontoväljavõtteid , telefoniarveid ja muid taolisi ümbrikke . Eks homme jõuab . Ma tean , et mu arvel on küllalt raha ja et need arved on automaatselt tasutud . Kuigi ma olen Liz Franzilt saadud raha kompulsiivselt raisanud ( mulle on tundunud , et seda ei tohi säästa , seda peab hävitama nagu ennastki ) , on alalhoidlik pool minust tegutsenud siiski omasoodu ja kogunud mu arvele tasapisi väikesed säästud , millest allapoole pole ka raiskaval , ennastkaristaval poolel konto seisu lubatud kahandada . Vähemalt kaheteistkümne kuu üüri- ja elamisraha peab seal olema . Aasta on pikk aeg , selle jooksul jõuab ennast alati ära tappa või midagi muud ette võtta . Avasin akna , lükkasin luugid lahti , vaatasin hoovi . Sealgi oli hall ja valge , vihm langes hoovi põhja , hämardus . Pelargoonid inimeste rõdudel on suureks kasvanud ja õitsevad punaselt . Ühel rõdul kasvab potis mingi lehtpuu , mis meenutab vahtrat . Seegi on tänavu kevadel tublisti edenenud , pakkudes neile juba päris lopsakat varju . Selle puu järgi on näha , kas ilm on tuuline või vaikne , sest tänavat ega suuri puid mu akendesse ei paista . Praegu , hommikul , ma näen , et väike puu liigub päris intensiivselt , tähendab , on tuuline . Tuuline ja hall . Ma ei kujuta enam päris hästi ette , et kuskil võib kõrvetada päike , rohi olla pruun . Nisu lennujaama tee ääres põllul oli väga tugev ja rammus , paksud pead kõrte otsas püsti . Juba tundub Tartu , Liivimaa mulle ebatõenäolise , eksootilise viirastusena . On see tõsi , et mul on seal üks korter , asjad kapis ? Ei usu . Öö ja sügav uni kustutasid kõik jäljed . Ma pole kuskilt tulnud , ma olen ikka olnud siin . Ma ei saa ka päris hästi aru , miks ma peaksin homme jälle lennujaama minema ja kuhugi edasi lendama . Pariis on nii vaikne ja uinutav . Parem tukun siin , oma harjunud elus , mis on hall ja valge ; hall ja valge . Õhtul oli juba kell kümme akna taga pime , läksin kohe teki alla , kuulekalt nagu laps . Maja hääled äiutasid mind . Katsusin neid kuulata , nii nagu ma kunagi katsusin kuulata , kui ema mulle unelaulu laulis ( " Tihase tukkuma laulis tuul , päike käib metsade taga ... " ) ; ma tahtsin seda lõpuni kuulata , aga samas tahtsin ma laulu ajal magama jääda , et pärast ei tuleks üksi und oodata . Üksi olles võib alati jälle hirm hakata . Ema laulis seda laulu väga harva . Võib-olla üldse ainult mõne korra . Vanaema laulmist ma ei tahtnud , tal oli kole kile hääl . Nüüd ma kuulasin maja hääli , mis mind äiutasid , katsudes seda meeldivat , peaaegu erootilist suikumisseisundit pikendada . Liftiuste kolksumine , kellegi sammud trepikojas , kellegi televiisor kuskil alumisel korrusel ; plekist aknaluukide kinnitõmbamise kolin , mis hoovis vastu kajab ; linna ja ringbulvari ühtlane müra , mõne päästeauto melanhoolne tuututamine aeg-ajalt ... Ma ei pidanud vist kuigi kaua vastu , vajusin teadvusetusesse . Tartuga võrreldes on siin kummaliselt vaikne . Nagu oleks suur linn tohutu absorbent , hall ja valge käsn , mis aina neelab iseenda müra . Kõigi nende miljonite inimeste hääled ja nende autode hääled satuvad vastastikusesse resonantsi , mis nad kustutab , nii et igaüks jääb üksi , jääb iseendaga , nagu Ernst Enno luuletuses " Vari " : Rong ruttas , päike paistis ja vaikis iga jutt , jäi üksi sõidukõrin ja ratta raiuv rutt . Siin on mul riiulis Ernst Enno ( eesti ainsa müstilise poeedi , keda ma olen juba maininud ) kogutud luuletused . Siin on mul kõik see , millega ma olen harjunud . Kust küll see arutu fantaasia peita ennast Tartusse ? Siin ja ainult siin võin ma muutuda nähtamatuks , sulada täiuslikult sellesse , mis on ümberringi . Isegi Liz Franz ei leiaks mind enam üles . Ta otsiks mind , aga ta ei näeks mind , sest tema silmad oleksid pimedusega löödud . Kuhu ta ka ei vaataks , igal pool oleks ikka üks ja sama : hall , valge . Hakkaski jälle vihma sadama . See kustutab ka viimased jäljed . Päeval jõudsin oma peamistele radadele tiiru peale teha . Mu harjunud marsruudi kohustuslikud elemendid on aiad . Monceau park kui kõige lähedasem , Tuileries' , Luksemburgi aed . Luksemburgis on kõige uhkemad lillepeenrad . Praegu nad on alles varases faasis , suvelilled on just istutatud ega ole veel jõudnud suureks kasvada . Täisõitseng saabub augustis . Luksemburgi aia raudtaral oli fotonäitus , nagu suviti ikka . Tänavu on seal kellegi fotod Nepaali lihtsate mägilaste igapäevasest elust . Naeratav karjus , tassimas seljas murtud jalaga musta lammast . Naine ja väike laps , kes ennast algava lumesaju eest telgiriide all varjavad . Ema seljas korvis tukkuv imik . Kurje vaime välja ajavad tantsivad laamad . Meejahimehed : himaalaja mesilane ( Apis laboriosa ) on maailma suurim mesilane , kes ehitab oma kärjed kõrgetele kaljudele ja meejahimehed ronivad eluga riskeerides , algelisi nöörredeleid ja ritvu kasutades sealt mett ära tooma . Eks nad saa nõelata ka . Aga ju see mesi siis midagi ikka maksab . Nagu ka sool , mida kogutakse soolajärvedelt ja veetakse loomade ja inimeste turjal üle mäekurude . Nepaali näitus paistis olevat väga populaarne , sellel töölt tuleku tunnil peatus piltide ees palju inimesi , ainult üle pargilatvade silma paistev päike segas pisut , pidi silmi kissitama , käega varjama , nagu need mägilased piltidel oma teekonnal üle liustiku , vastu päikest . Linnas , kus kõike on nii palju , ülekülluses , tundub elu , kus kõike on nii vähe ( lambanahad ja suitsev jakikookidest tuli külma vastu , odraleib ja jakipiim nälja vastu , palveveskid ja kummardused kõige muu halva vastu ) , veetlevana . Ja selline näitusekontseptsioon , riputada pildid õue aia peale , on iseenesest sümpaatne . Miks peavad pildid rippuma hämarates surnud õhuga muuseumides , kus keegi ei ela ja midagi ei toimu ? Muuseumid on äärmiselt perverssed asutused . Ka muuseumide pildid võiks tuua tänavale . Ajapikku nad pleegiksid ja laguneksid vihma käes , varastataks ära ( aga kas neil oleks enam sellist minekut , kui neid massiliselt õue toodaks ? ) . Kuid selle linna muuseumide hoidlates on miljoneid pilte , neist jätkuks aastateks . Ja kui kõik oleksid otsas , saaks hakata uusi pilte tegema . Mis mõtet on praegu teha uusi pilte , kui vanugi pole kuhugi mujale panna kui muuseumidesse , turistide piinamiseks ? Ajaleheputkast mööda minnes ja Le Monde'i pealkirja lugedes tuli mulle meelde , et pühapäeval oli parlamendivalimiste esimene voor . Ma kuulusin niisiis nende viieteist miljoni prantslase hulka ( <arv>% elektoraadist ) , kes " urne trotsisid " ( bouder les urnes ) , nagu öeldakse . Arvatavasti ei lähe ma kunagi elus valima . Chiraci omad saavad ka parlamendis enamuse , tõotab tulla stabiilne üheparteivõim . Et tunda end päriselt kohale jõudnuna , käisin kinos . Kinos pimedas filmi vaadates kandud kuhugi kaugele , nii et välja tänavale valguse kätte astudes on tunne , nagu tuleksid kaugelt koju , oleksid lõplikult kohal , reaalsuses . Kinotrikki kasutan ka võõrastes linnades , et saavutada reaalsuse , harilikkusetunnet . Sest ümbrus olgu harilik . Nagu harilik pliiats . Koolis me küsisime üksteiselt , kui harilik pliiats oli koju jäänud : kas sul teist harilikku on ? Harilik oli põhiline . Värvid võivad olla , harilik peab olema . Punase , sinise , rohelise , kollasega sa juba ei kirjuta . Elu kirjutamiseks on vaja harilikku , harilikust ei tüdi kunagi . Pariis on väga harilik . Kinost välja tulles olin hariliku jälle kotipõhjast üles leidnud . Vaatasin Accatones muide Pasolini " Teoreemi " . See jookseb seal kogu aeg , korra-paar nädalas , aga ma pole teda mitu aastat näinud . Oma vanu armsaid muinasjutte on hea mõnikord üle lugeda . Nende pealt , nende mõju pealt näed , et tegelikult pole sa muutunud . Ega ilmselt muutugi . Minu üllatuseks aga seda kohta , kus külaline silitab lohutavalt murdunud , öösel tema voodi servale tulnud perepoja selga või kaela , filmis polnudki . Ma ei tea , kas ma olin selle välja mõelnud või oli see koopiast kaduma läinud , sest see oli väga vigane koopia : väiksemaid lõike oli sealt pidevalt puudu . Lõpuks on nii , et vanad asjatundjad peavad uutele , neofüütidele , " Teoreemi " ümber jutustama , sest filmist on järel ainult mustast defektivihmast üle kallatud fragmendid . Kujuneb välja erinevaid konkureerivaid versioone , koolkondi , sest eri asjatundjad mäletavad filmi erinevalt . Siis rekonstrueerib keegi selle vastavalt oma maitsele ja momendi moele , ideoloogilisele ajavaimule , ning üritab kanoniseerida seda uusversiooni kui ainuõiget . See võib tal ka õnnestuda . Sellesse hakataksegi uskuma . Sünnib uus religioon . Juba tollel <arv>. aasta kevadel sain ma aru , et Liz Franzi elu – see elu , mis oli talle veel jäänud , kui ta enam ei laulnud – tugineb valedele . Põhilisi valesid on ehk paar-kolm , need on lihtsad , isegi primitiivsed , aga see-eest usub ta neisse vankumatult . Neid ei kõiguta miski . Mitte mingi tõde . Ja kas siis minul oli tõdesid , millega neile vastu seista ? Mul polnud mingeid tõdesid . Aga nüüdsest oli mul raha . Mitte et Liz Franz mulle kohe alguses raha oleks andma hakanud . See tähendab , hakkas küll , aga mitte otseselt , raha kujul . Nii oli omakorda minul võimalik endale valetada , et ma ei saa temalt raha , et ma ei tee seda raha eest , et ma pole Liz Franzi ostetud mänguasi , nukk . Küll aga pani ta mu kohe riidesse nagu nuku . Ta ütles : " Riided on maskeraad . Aga maski on sul praegu väga vaja . Sa ei tohi ennast liiga kergesti kätte anda . Sa ei tohi olla liiga kergesti määratletav . Sa ei kujuta ette , kuidas inimesed riideid kardavad . Nagu linnud hernehirmutisi . Riietega on neid väga lihtne hirmutada . Kas sa oled märganud , et sind kardetakse ? " Ja kui ma vastasin , et ei ole , siis ta ütles : " No vot ! Sul on riideid vaja . Lähme vaatame . " Ma protesteerisin nõrgalt , et mul ei ole raha , kuigi ma sain aru küll , mida ta mõtles . " Ära muretse , küll sa teine kord maksad , kui raha saad , " oli tema vastus . Ja ta ostis mulle kõik uue . Mitte ainult pealaest jalatallani ( tõepoolest ka kingad ) , vaid ka aluspesu . Aluspükse ( peamiselt Calvin Klein , aga ka Dim , Homme jt. ) ostis ta mulle sestsaadik regulaarselt , tegelikult iga kord , kui ta tuli Pariisi , tõi ta mulle väikese kingituse , see tähendab , päris suure koti igasuguste riietega , mille seas oli tingimata ka paar või kaks aluspükse . Nendest algaastate varudest elan ma praktiliselt siiamaani . Eile just vaatasin , et näe , viimased hakkavad läbi kuluma , üles hargnema . Ma usun , et aluspüksid olid topeltmäng : teades homoseksuaalide nõrkust aluspesu vastu , tundis Liz Franz ilmselt ka ise teatud naudingut mu kõige intiimsema osa riietamisest . Nii kuulus see nagu rohkem temale . Ja temale see kuulus . Nendel esimestel aastatel ei olnud mul Pariisis , hoolimata mu visadest jõupingutustest , praktiliselt ühtegi seksuaalpartnerit ( mõned vägisi ja vastumeelselt , ainult Liz Franzi trotsimiseks tekitatud ühe õhtu suhted välja arvatud ) , nii et kõik need ilusad uued aluspüksid läksid minu silmis täiesti tühja . Ainult Liz Franzi käed , mida ma aina enam vihkama hakkasin , pugesid nende laiade mugavate kummide vahele . Enne oli mul tõepoolest olnud ainult üsna jubedaid vene " trussikuid " . Aga ma polnud osanud seda ka väga oluliseks handicap'iks pidada . Niisiis riietas Liz Franz mu uutesse riietesse . Esialgu mitte väga kallitesse , sest formaalselt oli see ikkagi minu tulevase raha eest . Esialgu pidasin ma isegi mingit arvet . Tõsi , see polnud algusest peale kuigi täpne ega ammendav . Ja kui see arve jõudis üle kolme tuhande frangi , loobusin ma arvepidamisest hoopiski . Lihtsam oli sellele mitte mõelda . Lihtsam oli mõelda , et kui ma saan rikkaks , kui ma teen ühe filmi ja saan rikkaks ja kuulsaks , siis ma võin mitte ainult kogu selle raha , vaid veel kuhjaga peale Liz Franzile tagasi maksta . Talle näkku visata ja ära minna . Ei tulnud aga kõne allagi , et ma võinuksin siis kohe ära minna , selle suhte kuidagi lõpetada . Ma olin ju kõrvuni võlgades . Ma sain väga hästi aru , et protsentideks oli Liz Franzi " seksuaalne teenindamine " . Armastus . Mida polnud . Aga Liz Franz ei tunnistanud seda kunagi . See oli tema vale number üks . Ta oli kindel , et me oleme teineteisele määratud . Ja kui ma olengi põhiliselt sünge ja tõrges , korraldan vastikuid stseene ega suudle teda kunagi esimesena , siis tuleb see sellest , et ma ei saa veel aru , kuidas ma teda armastan . Et ma armastan teda tegelikult nii palju , et ma ei julge sellel välja tulla lasta . Kardan lämbuda iseenda suure kire alla . Tegelikult lämbusin ma Liz Franzi visa ja tõtt eitava kire alla . Ma oleksin tahtnud , et ta saaks aru , et ta tunnistaks . Aga mis vahendeid mul oli panna teda tunnistama ? Ja mis õigust ? Tunnistama , et ta on vananev naine , kes on otsustanud lunastada õnne – selle eest , mida tal veel on , raha eest . See oligi vale number kaks . Väita ( endale ) , et see on õnn . Ma ei saanud üldse aru , kuidas ta saab olla nii pime . On see siis õnn , kui sa seod endaga kellegi , teed ta endast sõltuvaks , toidad oma rahaga tema vihkamist ? Aga on tõsi , et inimesed igatsevad õnne nime all üle kõige seda , et keegi oleks nendega seotud , sõltuks neist , vajaks neid . Mina vajasin Liz Franzi aina enam . Kuigi just siis muutusin ma rahaliselt üsna autonoomseks . Esiteks mind kutsuti riburada pidi mitmesse raadiojaama esinema , sest Balti vabadusvõitlus oli endiselt moodne teema . Ja selle eest isegi maksti . Kuna mul raha oli , kuna ma olin vastuse suhtes üsna ükskõikne , julgesin ma neilt küsida . Ja maksti ka . Teiseks , algselt tänu Liz Franzi tutvustele , mis ta käiku lasi , ilmutas üks teleprodutsent huvi minu filmide vastu ja asi lõppes sellega , et Arte omandas " Raudteevahimaja " näitamise õigused , makstes nii Moskvale , kellele need õigused formaalselt kuulusid , kui ka mulle . Ja mitte vähe . Mulle tundus see summa tollal terve varandusena . Tõsi , kui ma olin endale üürinud korteri ( sellesama , mis mul on tänini ) , ära maksnud kõik kautsjonid ja komisjonitasud , oli pool rahast läinud . Aga Liz Franz õhutas mind seda korterit võtma . See oli siiski suhteliselt soodne . Ja ta oli katuse all , viimasel korrusel , nagu mulle meeldis . Ma ei kannata , kui keegi on minu peal . Tallab ja käib seal . Korteri üürimiseks oli tegelikult jälle vaja Liz Franzi tutvusi , sest keegi ei üüri naljalt korterit välismaalasele , kellel puudub regulaarne sissetulek . Kuid see kinnisvaraagent , nagu ma hiljem teada sain , oli Umberto Riviera agent Pariisis . Ja selline soovitus maksis tollal isegi rohkem kui head isiklikud paberid . Ma olen kuulnud , et nüüd on korterite saamine Pariisis hoopis keeruliseks läinud , potentsiaalsed üürnikud konkureerivad mingi armetu teenijatoa peale oma dossier'dega , millest üks on parem kui teine . Et sind üldse esimesest voorust läbi lastaks , pead sa olema vähemalt kolmandat põlve prantslane , veel parem kui põline pariislane , omama juba pikemat aega püsivat töökohta ja pangaarvel soliidset summat . Alles seejärel hakatakse vaatama , kas sa jätad ka muidu viisaka ja meeldiva mulje , kas pole ohtu , et sa võtad kassi või koera , mõtled lapsi saada , kutsud liiga sageli külalisi , hakkad seintesse naelu taguma , et pilte üles riputada . Ma olen küll korduvalt mõelnud korteri vahetamisele , unistanud uuest elust , mis algaks uues korteris , lugenud korterikuulutusi nagu poeeme või litaaniaid , aga olen harva jõudnud isegi vaatama minemiseni . Ja kui olengi vaadanud , siis on need kohad olnud masendavad . Pimedad räpased urkad , tõenäoliselt talvel külmad ja niisked . Vaatega vastu müüri või vastupidi , otse suure liiklusega tänavale , nii et praktiliselt ei saa üldse aknaid lahti teha . Ühesõnaga , ma olen jäänud sellesse korterisse , mida me Liz Franziga <arv>. aasta aprillis koos vaatamas käisime . Tookord ma uskusin , et omandades isikliku korteri , muutun ma sõltumatuks Liz Franzist ja tema hotellitubadest ( ikkagi vaheldus Vahur Linnuste juures olemisele , kes pealegi minust ilmselt ära tüdinema hakkas ) , taipamata , et see korter kujuneb " meie " korteriks , osaks sellest valelikust ehitisest , mida Liz Franz kangekaelselt " meieks " kutsus . Seal polnud mööblit , aga Liz Franz ostis kõik vajaliku . Ja ma pean lõppude lõpuks tõesti tunnistama tema erakordset vaistu kinnisvara alal . Sest ligilähedasegi hinna eest ( nad ei tohi üüri huupi tõsta , nii et see on suhteliselt madalaks jäänud ) ei saa Pariisis mitte midagi sarnast . See on talvel soe ja kuiv , sest maja keskküte käib ülevalt läbi ja enamasti tuleb üks radiaator kinni keerata . Üldiselt külmetavad pariislased talvel nagu rotid urus , hunnik kampsuneid ülestikku seljas , raatsimata oma elektri- või gaasikütet sisse lülitada . Aga tolles majas on küte sealjuures müstiliselt odav . Ilmselt on alumistes korterites ka märksa jahedam . Maja on ehitatud kolmekümnendatel , tollasele keskklassile ilmselt . Praegugi elavad seal ainult " valged " . Ometi olen ma seal peaaegu lakkamatult põgenemisplaane pidanud . Põgenemine tähendas põhiliselt kodumaale tagasi minekut . Sest seal , kujutasin ma ette , saaksin ma hakkama ka ilma Liz Franzita , sinna ehk ei oleks tal nii lihtne mulle järele tulla . Kujutlesin end elavat üksildases metsavahimajas , peaaegu nagu Arnold Ratas oma raudteevahimajas . Vaese , aga sõltumatuna . Ma teadsin , et Liz Franz vihkab maad , et ta ei käi naljalt kunagi maal . Ta väitis nimelt , et on lapsepõlves oma maa-doosi kuhjaga kätte saanud . " Ma olen ükskord juba maal elanud , " ütles ta . " Ma tean , mis see on . Ja ma ei usu , et mul õnnestuks enam rohkem maal elada , kui oli see maa . " Sealsetel luhtadel olevat kasvanud tohutult lilli , need olevat enne heinaaega olnud nagu mitmevärviline , ilmet muutev meri . Ta olevat tihti ennast luharohtu ära peitnud ja kuulanud , kuidas alguses ema , siis ka vanaema teda murelikult hõiguvad . Ta olevat vaadanud kellukate , väriheinte , karikakarde , heinputkede kiikumist oma pea kohal ( ta polevat kuskil enam näinud nii suuri , kõrgeid kellukaid , karikakraid , heinputki ) ja kujutlenud , et teda ei leita enam kunagi . Siis olevat ta kujutlenud lilled ja rohud inimesteks , olnud linnas , suures linnas . Koju läinud ta mõnikord alles õhtul hämaras , pahandus olnud suur . " Aga ma teadsin , et tegelikult ei saa nad mulle mitte midagi teha . " Tõepoolest , ma olen alati imestanud , kui tühiste vahenditega õnnestub täiskasvanutel lastesse sisendada hirmu ja kuulekust . Mida nad tegelikult ikka teha saavad ? Lapsed elavad neist reeglina kauem , maksavad kätte niikuinii . Võimalik , et süsteem ongi hakanud üles ütlema . Lapsed ei kuulavat enam sõna . Teine koht , kuhu ta kaduda olevat armastanud , oli mets luha taga . See oli kuusik ja seda ta kartis , aga ta tegi südame kangeks , laulis kõva häälega nõukogude laule , mida ta raadiost oli kuulnud , ja läks aina edasi . Siis kujutles ta kuused suurteks majadeks ja tornideks , mida ta ainult piltide peal oli näinud , Moskvaks . Ja ei kartnud neid enam . Ta olevat võinud raiesmikul puuriida peal istuda ja käo kukkumisi lugeda , kuni sai sobiva arvu kätte : viiskümmend viis . Rohkem , oli ta kindel , ta niikuinii ei ela . Tookord oli ta viiene ja viiskümmend viis tundus müstilise vanusena , nõia-eana . Seda rääkis ta mulle siis , kui ta oli alles nelikümmend neli . Ilmselt tundus viiskümmend viis talle toogi kord veel kauge , kujuteldamatu eana . Nagu ka mulle praegu : ma ei kujuta tegelikult ette , et ma veel viiekümneviieselt elus olen . Metsastki võis ta välja tulla alles hämaras . " Need kuusikud on hämaras siiski nii sünged . Ma ei taha enam kunagi seda näha , " mäletan Liz Franzi ütlevat . Sest erinevalt tema metsafantaasia Moskva tornidest ja majadest ei süüdatud kuuskedel hämaruse tulles tulesid . Need hakkasid ainult äkki kohisema , mustama . Mõnikord oli tal siis hakanud päriselt hirm ja ta olevat jooksnud , kujutades ette , et hundid on tal juba kannul . " Tegelikult ei ole maal ja metsas ennast kuhugi peita , " kinnitas ta mulle , nagu mu põgenemisplaane ära aimates . Aga siin , New Yorgis , on ta kahtlemata täiuslikult peidus – minu jaoks ja nii kauaks , kui ta heaks arvab . Tal pole vaja õhtuks välja tulla , nagu tookord luhaheinast või kuusikust . Ja minul jääb üle ainult oodata . Ja mõistatada . Milleks see kõik ? Kell on pool seitse . Ajavahe tõttu ärkasin ma juba kell neli . Siis oli alles pime . Ma nägin , kui pilvises taevas koitma hakkas . See aeg oli küllaltki vaikne . Ainult suuri veoautosid , prügiautosid , liikus all tänaval . Kolm kollast taksot seisis taksopeatuses ja mulle tundub , et need seisavad seal ikka , kuigi nad tegelikult ilmselt on vahetunud . Hiinlased juba liiguvad , aga tänav on veel siiski suhteliselt tühi . Suured ventilatsioonimootorid siin akna all katusel ei unda veel . Ilmselt ei ole all ateljeedes töö veel alanud . Eile kella üheksa ajal , kui ma surmväsinuna " koju " ( noh , ikkagi , koju ) tulin , punasest raudtrepist üles ronisin , istusid nad alles oma kaltsukuhjade keskel õmblusmasinate taga . Kaltsud on eredad , vähemalt see tundub nii , kui sealt mööda minna , punased ja sinised neoonlampide eredas valguses . Mida nad neist õmblevad ? Ja miks üüris Liz Franz ( kui see oli üldse tema ) mulle sellise kummalise korteri ? Chinatowni , formaalselt küll juba tohkem Little Italy poole , Grant Streeti ja Forsyth Streeti nurgale , aga tegelikult täiesti Hiinalinna . Tõsi , tuba on väga suur . Suur ja tühi , see on ühe norra kunstniku ateljee esimene ruum . Teises ta päeval töötab . Päeval on siin tohutu müra , mitte ainult tänav , aga ka need juba mainitud ventilatsioonimootorid otse akende all . Akendest tuli eile ainult kuuma õhku . Ja väga paksu õhku . Hiina toit , roiskuv kalavesi , sulava jää vesi , mis all kuumuses suurte kalalettide alt rentslisse nõrgub . Veel ma ei tea mis . Perspektiiv , et mul tuleb selles müras ja haisus , täiesti lagedas toas , veeta kaks nädalat , tundus mulle eile küllaltki hirmutavana . Tuba on tõesti lage , siin on ainult täispuhutav madrats põrandal , üks katkise põhjaga korvtool . Laptop on mul praegu mingil planšetil , mille ma norra kunstniku ateljeest leidsin ( tema ei maga siin ) ja mis toetub ühe servaga aknalauale , teisega mulle sülle . On veel , tõsi , kööginurk külmkapi ja gaasipliidiga . Üür olevat norra kunstnikule , nagu ta väitis , ära makstud . Kaheks nädalaks . Ma ei tea , kui palju . Siin pole tegelikult lubatud elada , see on ateljee . Ta ütles , et kui keegi peaks küsima , tuleb vastata , et töötan siin koos temaga . Aga üldiselt ei küsivat siin keegi midagi . Hiinlaste õmblusvabrikud all on tõenäoliselt poolillegaalsed . Aga aknast paistavad , tuleb tunnistada ( korteri plussiks ) , puud , Forsythi tänava plataanid . Nende vahel on tenniseväljakud . Tuul liigutab plataane , taevas on hall . Leitsak asendus eile pärast äikesetormi jahedusega . Aga enne äikest oli tõesti lämmatav . Tundsin , et ma jaksa kuhugi minna . Kaks nädalat siin selles õudses urkas ! Liz Franz , sa oskasid mind veel üllatada . Heitsin üsna lootusetult täispuhutavale madratsile , ventilaator tekitas kuumast haisvast õhust mingit tuult , mis siiski natuke jahutas . Müra oli peaaegu kõrvulukustav . Aga imelikul kombel jäin magama . Kui üles ärkasin , käisin duši all , ajasin habeme ära , tegin endale rohelist hiina teed , mida olin Pariisist le Palais des Thés'st kaasa ostnud . Istusin siiasamasse akna alla . Aken oli lahti , ainult peenike must metallvõrk lahutas mind õuest . Läbi võrgu puhus tuppa sedasama haisvat leitsakut , aga kuum tee jahutas mind . Vaatasin peatuses , raskes metaljas , otse ülevalt langevas päikesevalguses seisvaid kollaseid taksosid , sagivaid hiinlasi . Mõni naine kandis musta vihmavarju , mõni lõi selle lahti , kui ristteel varjust päikese kätte astus . Kaugemalt paistis kirju kaubalett . Olin sellest mööda tulnud ja teadsin , et seal on hulgaliselt mulle tundmatuid umbrohusarnaseid rohupunte , juurikaid , mingeid kuivatatud seeni , elukaid , milles hiinlased asjatundlikult sobravad . Rüüpasin veel teed . Korraga tundsin , et olen kohal . Et siit polegi enam kuhugi minna . Ja veel tuli mulle imelik mõte , et Rooma pidi olema just samasugune . Kunagi , kaks tuhat aastat tagasi , kui ta valitses kogu tuntud maailma üle . See pidi olema samamoodi : hais , tundmatud kaubad , kõikvõimalikud inimtõud , kandjad , turuletid , toidud , söömine , praht , veokid , tolm , mitmekeelne kisa , tinane päike , lõõtsutavad koerad . Ja kummaline rahu . Pax Romanum . On vist tõesti nii , et iga asi muutub äärmusesse jõudes iseenda vastandiks . Sain aru , et ma pole juba ammu kogenud säärast rahu . Kannat ( amat ) us oli korraga kadunud . Teadsin , et ma võin nüüd kannatlikult oodata . Vaadata . Mis saab . Et mingi lahendus tuleb lõpuks niikuinii . Vihmavarjud on hiinlastel täna hommikul vihma , mitte päikese pärast . Sajab , tuul puhub . Raudtrepil kõmisevad sammud , rauduksed kolksuvad all . Ma ei saa ikkagi päris hästi aru , mida Liz Franz sellega mõtles , kui ta mu siia hiina õmblusvabriku peale paigutas . Ja mida ta näitab sellega , et ta ise ennast näole ei anna . Lennujaamas ei olnud mul vastas kedagi , aga seda teadsin ma juba enne . Artur Kallas , keda ma kuidagi , algselt vist väliseesti ringkondade kaudu ammu tunnen , oli mulle meilinud , et tal on " palutud " – ta pole senini öelnud , kes palus , ja mina pole küsinud ka , tehes näo , et ma tean niikuinii , kes – mulle lennujaama vastu tulla , aga et ta hästi ei saavat ja ehk ma tulen Newarkist ise bussiga linna . Mida ma tegingi . Lennujaama konditsioneeritud õhust väljaastumine oli tõeline kuumašokk . Kell oli kuus , sooja oli Celsiuse järgi üle kolmekümne kraadi , õhku looritas valge niiskus . Tundus , nagu päike paistaks , aga ei saanud aru , kustpoolt . Kõik oli ühtlaselt rusuvalt , silmadele hakkavalt piimvalge . Päikest nägin alles siis , kui kummalise vanaaegse kujuga buss – mis meenutas mulle mu lapsepõlve kõige esimesi mälestusi bussist , Vikerkaare peatuses peatuvast nösukoonuga puna-valgest bussist nr. <arv> – estakaadteele keeras . Päike rippus seal , ilusate teravate servadega punane ketas , mida põrmugi valus vaadata polnud . Ennem oli ta kõige pimedam koht taevas . Selle öö veetsin Arturi juures <arv>. tänaval ( Ida ) . Ta viis mu õhtul jõe äärde . Olin juba lennujaamas bussi oodates taibanud , et siin on kõik paar korda üle elusuuruse , nagu polekski see inimeste , vaid mingite jumalate maa , ja et ka inimesed on mõnel määral üritanud nendele mõõtmetele järele kasvada , kuid väga suurt edu selles ürituses nad siiski saavutanud ei ole . Paljud on normaalmõõtmetes , isegi väikesed . Siinsetest hiinlastest ma ei räägigi , aga Hiinalinnas pole ka eriti suuri asju . Niisiis jõgi ja sild , mis sealt paistis , enam otseselt ei üllatanud mind oma suurusega . Kuna ma õieti midagi siit ette ei kujutanud , pole miski mind ka otseselt üllatanud . Olen selle kõik kohe automaatselt omaks võtnud , sest mitte miski siin ei räägi sellele ka kuidagi vastu . Selline ongi maailm . Nüüd , siin . Olen sellega täiesti nõus . Eile jõudsin oma jalutusretkega vana sadama juurde , mulle meeldis sealne tugev mere- ja isegi tõrvalõhn . Ma ei tea , millest tuleb see viimane . Estakaadide ja Brooklyni silla alune kaldapealne seal üleval , Hiinalinna pool , oli kummaliselt inimtühi . Seal võis istuda täiesti üksi ja vaadata lainetavat õlilaigulist vett . Olen sellegi juba ära õppinud , et siin on palju praktiliselt inimtühje kohti . Et kui ei taha , pole põrmugi vaja inimvoolu sukelduda . Seal kaldapealsel kalalõhnalise tuule ja sildade mürina keskel puupingil istudes tundsingi äkki teravat igatsust Liz Franzi järele . Ma oleksin tahtnud , et ta oleks ka seal , istuks minu kõrval . Ma sain korraga aru , et mul ei ole talle midagi tõsist öelda , et kõik mu valmis mõeldud tõed ja süüdistused oleksid mul meelest läinud . Et me räägiksime tühjast ja tähjast nagu alati , et kunagi ei puudutaks me põhilist . Kui ta oleks seal mu kõrval , poleks ma tänulik , et ta seal on , aga üksi istudes mõtlesin , et ma oleksin sellegi eest tänulik . Ikkagi keegi . Igal hiinlasel , kes seal haisvate kaubalettide vahel sebib , ustel ja treppidel konutab , Forsythi tänava pargis squash'i mängib ( olen juba harjunud selle pärastlõunase ebarütmilise põntsumisega akna all ) või hommikul spordiplatsil oma aeglast hiina aeroobikat teeb – igaühel neist on keegi . Ja mitte ainult keegi , vaid ilmselt terve hulk kedagi . Sellel vanal naisel , kes tuli turult , pehmed sussid jalas , keha koti raskusest ühele poole kookus , kotist paistmas kalasaba ja nägu selline , nagu oleks see turulkäik tema viimane ( ultime ) jõupingutus , mille järel ta vaikselt siitilmast lahkub . Aga tegelikult ootas kindlasti terve suur hiina perekond tema kala ja ta käib veel palju-palju kordi turul ja astub igal õhtul , sama surijamask näol ( ilmselt oli see lihtsalt tavaline vana hiina nägu , mida ma valesti tõlgendasin ) , kodu poole . Selles mõttes olen ma nendest kõigist , ka sellest kahtlemata vaesest naisest veel vaesem . Mul pole isegi Liz Franzi . Mul pole ei selles linnas ega üheski teises maailma linnas mitte kedagi , kelle kohta ma võiksin kahtlematult öelda , et ta mul on . Kedagi peale Liz Franzi , kes on kadunud . Kes on võtnud minuga kassi ja hiirt mängida . Võimalik , et ma dramatiseerin üle , öeldes , et mul pole kedagi . Ometi käisin eile õhtul sõpradega väljas söömas , nagu öeldakse . Sõpradeks olid Artur , Carl Frederick , see norra kunstnik , kelle ateljee esimeses ruumis ma elan , ja tema sõber , õieti lover , nagu ta mulle rõhutas , kui ma esimesel hommikul temaga coffee-shop'is muna peekoniga süües tema sõbra ( your friend ) kohta küsisin . Lover kannab ilusat nime Laurent , meenutades mulle kedagi mu varasest prantsuse minevikust , aga ma ei mäleta , keda . Laurent ongi prantslane . Kui nad koos Carl Frederickiga tolle John's Streeti restorani ette jõudsid , kus me Arturiga neid ootasime , nägin ma oma silmaga , et Arturi kommentaar – nad näevad välja nagu vennad – vastab täiesti tõele . Ühepikkused ( üsna lühikesed ) , ühesugused saledad poisikehad ( Carl on umbes minuvanune , Laurent midagi üle kolmekümne ) , ühtemoodi mustades teksades , ja kõik see vist peegeldumas kuidagi nägudele , muutes ka näojooned sarnaseks . Võib-olla need ongi sarnased , sest mõlemal on väike peenike nina ja kuidagi pisut kissis silmad , silmaaluste kottidega , kuhu nagu oleks salaja kogunenud kogu nende vanadus , nii et hetkiti paistavad nende siledad näod kuuluvat igivanale hiina vanamehele . Alguses ma panin Carl Fredericki puhul selle hiinaliku ilme tema pikaajalise Chinatownis hiina õmblusvabrikus viibimise arvele : kahtlemata me mingil määral sarnastume oma ümbrusega ja homoseksuaalid on kuulsad oma kameeleonliku kohanemisvõime , mimikri poolest . Ka Carl Fredericki maalides , mis ripuvad minu ateljeepoole seintel , on minu arust üksjagu hiinalikku . Kui ma talle seda aga ütlesin , paistis ta olevat üllatunud . Küllap ta ise peab neid eelkõige newyorklikeks . Need on eemalt vaadates peaaegu või täiesti ühtlased tumedad ( peamiselt pruunikad , mustjad ) pinnad , mida ilmestab vaid värvikihi reljeef , spaatliga – või ma ei tea , kuidas seda kutsutakse – tõmmatud kõverad sõlmlevad jooned . Esialgu tundusid need suured rohekaspruunid , õliselt läikivad ristkülikud mulle isegi natuke vastikud , siis aga vaatasin ühte lähemalt ja nägin , et pruuni sõlmelise pinna alt kumab veel teisigi värve , punast , sinist , millega on maalitud alumised kihid . Minu arust selles ongi midagi hiinalikku . Isegi nende maalide värvilõhn , mida nad aina eritavad , kuigi olevat valminud juba aasta ja rohkem tagasi – ilmselt on värvikiht nii paks , et haiseb lõputult , minnes mul segi alt tuleva hiina toidu ja roiskuva kala haisuga , ma ei tea enam , kumb on kumb . Ilm on muide endiselt külm ja vihmane ; terve eilse päeva leotas Hiinalinna sadu , olles kord tugev paduvihm , kord suured hallid udunärud , mis lehvisid üle tänava , immutades põhjalikult läbi selle rammusa lõhnabuketi , lisades sellele oma erilise märja , koeraliku , ookeaniliku maigu . Niiskus tungis läbi suurte akende ka ateljeesse ja ilmselt unenägudessegi , sest hommikuvidevikus ärgates tundus mulle , et üle ristmiku kihutades pikka madalat signaali andvad veoautod on laevad , mis udusel merel üksteisele märku annavad . Carl Fredericki edust kunstnikuna on mul kahesuguseid andmeid . Tema enda väitel ( ma küsisin ) elab ta oma kunstist ära – mis poleks juba paha , arvestades , et lisaks ülisuurele ateljeele siin hiina õmblusvabrikus ( mille ta on küll hiljuti vaheseinaga poolitanud , et hakata teist pool omakorda välja üürima ) üürivat ta üsna kallist korterit West Village'is . Ja ma pole kindel , kuivõrd regulaarsed on Laurent'i sissetulekud . Tõele lähemal paistab siiski olevat versioon , mille mulle esitas Artur ja mille kohaselt pole Carl Frederick elus veel praktiliselt mitte ühtegi pilti müünud ega ühessegi galeriisse pääsenud , ja oma kunstist elab ta selles mõttes , et see on asi , mida ta iga päev teeb , mis annab tema elule sisu , toetab teda moraalselt . Finantsiline tugi tuleb aga Norrast , kus Carli ema on saledusäris ( dieetproduktid ja neid propageerivad ajakirjad ) suure varanduse kokku ajanud . Ja tõsi on , et kuigi Carli maalides ei puudu teatud peenus , on mul ometi tunne , et selliseid maale olen ma juba korduvalt näinud isegi hoolimata sellest , et ma kunagi ei käi muuseumides ega kunstinäitustel . Samas võiksid nad ju päris kenasti ehtida mõne boheemlikult kõrgkodanliku njuujorklase kodu või isegi üsna šikki bürood . Aga kahjuks ei tunne potentsiaalsed kliendid Carl Frederick Schultzi nime . Ma kahtlustan , et neid , kes oskavad katta lõuendit päris peene ja omapärase värvikihiga , polegi New Yorgi suguses linnas nii vähe . Ja paljudel neist pole Norras dieedikuningannast ema , nii et nad on puhtbioloogiliselt sunnitud arendama agressiivsemat müügistrateegiat . Pole ju saladuseks , et kunst iseenesest ei ütle kellelegi enam midagi , küll aga on kõnekad mõnede kunstnike signatuurid – sama kõnekad , kui need pangapresidentide signatuurid , mis on trükitud dollaritele ja teistele pangapiletitele . Inimesed hindavad stabiilset , kindlat vääringut . Uurisin hommikul Carl Fredericki plaadikogu , et midagi peale panna , aga ei leidnud midagi . Seal oli mitu suurt kollektsiooni ( oma kümme plaati karbis ) muusikat " Meditatsioon " , mis koosnes klassikalise muusika ning romantilise populaarmuusika hittidest . Mulle oli üllatav , et neid hitte on siiski nii palju , muidu tundub , et on ainult nii kümmekond ( Saint-Saënsi " Luik " , koor ooperist " Aida " , Bachi tokaata ma ei mäleta mis helistikus , vana inglise laul " The Green Sleaves " ja mõned teised ) . Aga neid on siiski kümneid , kui mitte sadu . Pole niisiis tõsi , et tänapäeva inimese kultuurikiht on õhuke . Võimalik , et see kiht on hoopis ülemäära paks ja seetõttu on sinna raske midagi lisada . Inimmälu maht pole lõputu . Restoranis kuulsin veel , et Carl Frederick tegeleb hiina võimlemise tai-chi'ga . Raamatutest leidsin tema ateljeest kaks köidet : mahukas illustreeritud ( Tascheni väljaanne ) " Alchemy &amp; Mysticism " sarjast " The Hermetic Museum " ja õhuke " The Secret of the Golden Flower . The Classic Chinese Book of Life " , mille esimene ( nummerdatud ) sentents kõlab nii : Naturalness is called the Way . The Way has no name or form ; it is just the essence , just the primal spirit . Tuleb küll öelda , et Carl Frederick ei ole kumbagi raamatut ilmselt eriti lugenud . " Kuldõis " on talle pühendusega kingitud <arv>. aastal , aga näeb välja täpselt nagu raamat , mida on paremal juhul kaks-kolm korda avatud , lehitsetud . Aga nende kohalolekust võib järeldada , et Carli maalidel on tõenäoliselt mingi alkeemiline , müstiline intentsioon , mida ma alguses nimetasingi oskamatult hiinalikkuseks . Võib-olla need , muide , ongi sügavad maalid . Ma ei oska selle kohta midagi öelda . Meelsamini ja pikemalt kui Carli maale ( mis pole mulle ka vastumeelsed , vähemalt seal ei kujutata midagi pretensioonikat , näiteks sürrealistlik-psühhoanalüütilisi figuure ) vaatan ma siin ateljees seda pargi- ja tänavanurka , mis paistab aknast . Kuna akna ees on peen must metallvõrk , ei saa hästi aru , kas sajab või ei saja . Praegu on õhtu , ja nagu välja tuleb , reede õhtu ( juba reede ! tabasin ennast mõttelt , et üks reede , üks reedeõhtu veel , ja sõidangi ära – jah , ainult et kuhu : Pariisi , Tartusse ? Ja kas ma näengi üldse Liz Franzi , kas ma näengi teda üldse enam kunagi ? ) , vihma sajab , see on näha autode kojameeste liikumisest , hiinlaste mustadest vihmavarjudest , mis moodustavad üsna tiheda voolu . Olen juba paar tundi istunud siin akna all ja vaadanud nagu hüpnotiseeritult seda vihmas edasi nihkuvat autode , kollaste , valgete , punaste autotulede korrapärast , mustade vihmavarjude kaootilist voolu . Kollaste taksode seismist . Inimeste kadumist metroosissekäigus maa alla ja nende hootist ilmumist sealt , kui maa all on rong tulnud ( see on väikese Shuttle-liini ( S ) lõpp-peatus ) . Nii autode kui ka jalakäijate vool on tunduvalt tihedam kui eelmistel õhtutel . Kõige kohal aga liiguvad plataanide tumedad võrad . Ma ei saa aru , kas juba on peaaegu pime või on see ainult vihmast tingitud hämarus . Ka öösel ei lähe väljas kuigi pimedaks , plataanivõrad on linna taevakumas endiselt rohelised , nagu oleksid ka New Yorgis käes valged ööd . Mul pole erilist tahtmist minna välja ja sukelduda isiklikult sellesse reedeõhtusesse , pisut palavikulisse voolu . Mul on tunne , nagu ma oleksingi juba selles , keset seda , nagu ma istuksin paadisillal , kust see mööda uhub , varbaga vett katsudes , aga sisse hüppamata . Aga ma võin seda vaadata nagu pilti ja palju meelsamini kui ühtegi pilti . Ta liigub . Ometi oleksin ma võinud ka täna õhtul välja minna . Nimelt helistas vahepeal Laurent . Siin on automaatvastaja ja normaalselt ma ei võta toru , sest mulle siia ei helistata , aga ma kuulen neid harvu teateid , mis Carl Frederickile jäetakse ( ta ei paista olevat eriti taga nõutud ) . Nüüdki kuulsin ma häält , mis teatas , et ta on Laurent ja et see teade on mõeldud nimelt mulle ja et nad lähevad varsti välja ja kui ma tahan ka tulla , siis helistagu poole tunni jooksul . Kuulasin teate veel üle ja jätsin numbri meelde . Aga pool tundi läks mööda ja ma ei helistanud . Ma polnud siiski eksinud , tajudes , et Laurent tundis minu vastu teatud huvi . Ma usun , et ta tunneb teatud huvi kõigi uute tutvuste , kõigi uute võimaluste vastu . Ja pealegi olime me omavahel eelmisel õhtul rääkinud prantsuse keeles , kuigi ka tema inglise keel on väga hea ja talle meeldivat seda rääkida . Laurent on pärit Grenoble'ist , elanud kaheksa aastat Londonis , ühe aasta Pariisis ja kaks New Yorgis , kuhu ta tahtvatki jääda . Ta tundus mulle mingis mõttes terasem kui tema lover Carl , aga samas ka vulgaarsem . Üsna arvestav tüüp , ma usun . See prantsuse matemaatilis-raamatupidajalik arvestus , mida ma üsna hästi tunnen . Kui Carl Frederick tualetis oli , ütles Artur talle sedasama , mis ta enne mulle oli öelnud : et nad ( Carl ja Laurent ) on kahekesi nagu kokku loodud , nagu vennad . Laurent naeris ja ütles , et see pole nüüd küll nii : " You say always the wrong things . " Carl Frederick usub , et Laurent on tema elu armastus , tema saatus . Talle olevat enne Laurent'i kohtamist nii ennustatud ja ka muidu klappivat nad ideaalselt ( astroloogilises ja ma ei tea veel mis mõttes , alkeemilises ? ) . Laurent'i vastusest sain ma aga aru , et tema näeb asju pisut läbi teise prisma . Ma arvan , et selline asi nagu the love of ( my , your , his ) life ei oma tema jaoks tähendust . Ratsionaalse , oma tundeid analüüsiva prantslasena saab ta aru , et sellisele kaardile pole mõtet panust teha , kui tahad ennast säästa tarbetutest kannatustest . Kuid vahelduseks talus ta meeleldi Carli afektsiooni , lasi tal enda ümbert kinni võtta , kaelakuti käia . Samal ajal flirtis ta nii Arturiga ( peamiselt ) kui isegi minuga . Ja nüüd ta kutsus mind õhtul välja , sest see perspektiiv tundus talle ilmselt meelelahutuslikum kui olla kahekesi sellega , kelle jaoks ta on " elu armastus " . Kaalusin , kas minna . See säästaks muidugi üksildasest reedeõhtust , mis alati tekitab natuke väljatõugatud , melanhoolse meeleolu . Siis aga otsustasin anduda just nimelt sellele meeleolule . See on mulle nii tuttav , ettearvatav ja turvaline . Lõpuks , kui tuleb uni , on alati hea meel , et ma pole kuskil mõttetus baaris , vaid oma toas , oma voodis . Säärase ellusuhtumise juures ei ole muidugi imestada , kui ollakse single . Laurent oli nimelt kohe eilse õhtu alguses välja uurinud , kas ma olen single . Muide , kas ma olen ? Ametlikku lahutust pole ju toimunud . Järelikult , ma olen endiselt Liz Franziga abielus ( olemata küll kunagi ametlikult abiellunud ) , mida muide tõestab ka minu siinviibimine . Võib-olla ongi taoline abieluvorm mulle ideaalne . Ma ei kujuta ette , et ma elaksin kellegagi päriselt koos kauem kui mõne kuu . Niisiis ma ei helistanud , unustasin numbrigi ära , läksin hoopis alla tänavale ja tegin ühe ringi East Village'i pool . Latiinode poodidest ja baaridest kostis muusikat . Paarid ja single'id olid ennast väljaminekuks riidesse pannud ( jättes mulje , et see kõik on juhuslik , casual ) . Minu ees kõndiv paar , ilus hispaania tüüpi poiss ja blond ameerika tüdruk , juba tülitses . Ometi oli õhtu alles noor . Välja minnakse siiski harva single'ina , enamasti liituvad single'id reede õhtul paarideks või gruppideks ja lähevad välja selliste ajutiste konstellatsioonidena . Näiteks see paks tüdruk ja pikk ilus tüdruk , kes tema autosse istus . Paks tüdruk on pika ilusa tüdruku saatja , igaks juhuks , kui ei näkka . Ja ajaviiteks . Üksi võib meel siiski kergesti kurvaks minna . Läkski . Ühe romantilise välistrepiga punastest tellistest maja alumise korruse aknas põles tuli , kardinaid polnud ees ja toa kollases valguses paistsid raamaturiiulid . Mulle tuli korraga mõte , et ma elaksin siin linnas , kui mul oleks selline korter , soe ja kollane valgus , raamaturiiulid , mille juurest ma ka reede õhtul meeleldi ei eemalduks . Siis tuli mulle meelde , et mul pole kuigi palju raamatuid , kõik on kuhugi maha jäänud . Siis tundus mulle , et raamatute asemel peaks seal olema hoopis üks inimene . Jah , üks truu hing , sama truu kui raamaturiiulid , kollast valgust heitev põrandalamp , koer . Nagu Liz Franz . Korraga täitis mu hinge absurdne lootus : ühes sellises korteris – võib-olla mõnes East Village'i kodanlik-boheemlikus majas , võib-olla hoopis kuskil kõrgel , linna ja Central Parki kohal , sest see ei saa olla second best , sest see saab olla mitte ainult kõige parem , vaid täiesti ootamatu – , et kuskil seal ootab mind siiski Liz Franz , jah , noor , siiras , pilklik Liz Franz ; küps , truu , emalik Liz Franz . Armastav Liz Franz . Ja algabki see elu , millest ma kunagi unistasin . Mu ainus ja kordumatu elu . Mis ikka veel pole saabunud . Aga see viirastus möödus kiiresti . Tundsin , et uduvihm muutub juba ebameeldivaks , jalad saavad märjaks . Keerasin tagasi . Seisatasin veel siin Grand Streetil mõne hiina ja vietnami söögikoha ees , mõeldes , kas osta midagi või mitte , aga mõte kohustusest valida , otsustada , mida ma tahan , hoidis mind tagasi . Ma ei astunud kuhugi sisse . Nüüd on hommik , linn on märkamatult käima läinud , hiinlased kiirustavad , autod sõidavad . Kell kuus , kui ärkasin , oli ta veel üsna tühi ja vaikne . Ainult need udupasuna unnates üle ristmiku kihutavad veoautod . Jõudsin natuke kahetseda , et ma õhtul välja ei läinud . Oleks ikkagi põnev näha olnud , kui kaugele Laurent'i huvi minu vastu ulatub . Ja nautida ajaviiteks Carl Fredericki kannatusi . Kuigi mul endal pole Laurent'i vastu olulist huvi . Aga teise huvi on alati natuke toonust tõstev . Ma küsin endalt , kas ma üldse enam olen võimeline kellegi vastu püsivalt huvi tundma . Korralik sügav armumine on vist ikka kuidagi seotud nooruse ja rumalusega . Inimeste vahel pole ju tegelikult nii suurt vahet , et kellelegi neist oleks mõtet fikseerida oma tundeid . Rohkem kui kellelegi teisele . Vaatasin üleeile neid Chelsea tänavatel kõndivaid näidispoisse . Body building on viidud kunsti tasemele , tundub , et sealt edasi pole enam kuhugi minna . Ja need biitsepsid , rinnalihased , tagumikud on äravahetamiseni sarnased . Kõik lähenevad ideaalile , standardile . Ja tegelikult pole kellelgi neist kedagi vaja muuks kui elavaks peegliks . Homoseksuaalsus , tundub mulle , on mõnede meeste harilikust sügavam kahtlus oma olemasolus , oma identsuses . Me vajame selleks rohkem kinnitust kui teised . Meil on tunne , et miski on puudu . Seda puudujääki otsime me teiste omasuguste juurest . Saada endale see täiuslik keha , vahetada ta välja oma ebatäiusliku , kaheldava eksistentsi vastu . Saada temaks . Aga seda ei juhtu kunagi . Aga milleks on siis olemas jõusaalid , kehaarendamise tehnikad , erilised toitesegud , kosmeetikaproduktid ? Igaüks , kes vähegi vaeva näeb ( ja see vaev pole põrmugi suurem , isegi rahakulu pole suurem kui tolle igavesti kättesaamatu ideaalse partneri otsimisel ) , saab endale ise teha selle keha , mis tal puudub . Teisi vajab ta nüüdsest veel ainult võrdluseks , kinnituseks : ta on tõesti saanud iseenda ideaaliks . On veel muidugi mõned vanamoodsad , jäärapäiselt ajaga kaasa minematud inimesed , nagu Carl Frederick , kes usub , et tema elu täiuslik alkeemiline valem on kellegi teise ( antud juhul ilmselt truudusetu Laurenti'i ) valduses . Või nagu mina . Sel järjekordsel hallil ja jahedal hommikul all paisuvat Chinatowni sebimist vaadates mõtlen ma aga , et kui Liz Franz pole veel siiamaani välja ilmunud , siis peab sellel ikkagi olema mingi mõte . Ta annab mulle aega . Aga milleks ? Nende märkmete , mu protokolli lõpetamiseks ? Et siis tulla ja kõik see tühistada . Või et ma ise näeksin , et see on jutustamatu . Et polegi millestki rääkida . Jah , ega mul polegi enam midagi suurt rääkida . Üheteist aasta pikkune suhe kahe inimese vahel on tegelikult kokku võetav paari lausesse . See suhe pole selle ajaga oluliselt muutunud . Ma usun , et ka eluaegsed abielud on ammendavalt kirjeldatavad mõne lausega . Pikk ja huvitav on võib-olla ainult see , mis toimub enne kahe inimese kohtumist , see , mis neid kokku viib . Nende kummagi oma lugu . Kahe loo ristumine on ikkagi ainult üks punkt . Jah , see geomeetriline elukujutlus tundub mulle tõepärane . Sirged kas ristuvad või ei kohtu iial , juhul kui nad on paralleelsed ( sõrpus ? ) . Ja ristumine on ainult üks punkt . Millest seal nii väga rääkida on ? Sest peale kohtumist , milleni on viinud kahe isiku omavaheline gravitatsioon ( kui hüpata matemaatiliselt füüsikalisele metafoorile ) , toimub paratamatult lahkupõrkumine . Algab eemaldumine . Mõnikord vormistatakse see abieluks . Tõsi , ka see võib kesta aastaid , vahel isegi terve järelejäänud elu . Minu " abielu " Liz Franziga kestis niisiis <arv>. aasta jaanuari lõpust <arv>. aasta aprilli alguseni . ( Või on kestnud . Siis algas vaheaeg . Antrakt . Diiva läks lava taha . ) Kümme aastat . Ja ega mul polegi midagi erilist selle kohta öelda – mida ma juba öelnud poleks . Igal abielul on omad head ja omad vead . Kusjuures need head ja vead on partnerite jaoks enamasti erinevad , tihti vastaspoolustel . Ausalt öeldes ei saanud ma kunagi päriselt aru , mida Liz Franz minus leidis . Ta küll rääkis , kui andekas ma olen ja milline suur tulevik mind ootab , aga need jutud viisid mind meeleheitele , sest vähemalt esialgu ei paistnud seda tulevikku kuskilt ja ma ei näinud ka mingit põhjust pidada ennast andekamaks tuhandetest teistest dokumentalistidest . Tõsi , tänu sellele , et Arte ostis " Raudteevahimaja " ja et see sattus just tollesse väiksesse Ida-Euroopa moelainesse , mis neil aastail tõusis ( ja üsna ruttu sumbus ) , sain ma samalt Artelt kontrahti uue filmi tegemiseks . <arv> . aasta kevadel vändatigi minu skripti järgi too " Piirid " ( " Les Frontiéres " ) , personifitseeritud ( sisuliselt minu enda ) lugu piiridest ja nende ületamisest Euroopas . Aga sellel pikemalt peatuda pole mõtet . See on mu töödest kahtlemata kõige tuntum , kui nende puhul mingist tuntusest üldse rääkida saab . Vaadates siit aknast neid metroosuhu ja sealt välja voorivaid , niisama mööda tänavat sagivaid hiinlasi , võin ma kindel olla , et ükski neist ei ole kunagi kuulnud ei minu nime ega näinud eksperimentaalset dokumentaalfilmi " The Limits " , mida ka BBC paar korda näitas . Paraku kehtib sama nende , tegelikult päris arvukate , valgete kohta , kes tänaval mu vaatevälja läbivad . See kehtib praktiliselt kogu selle linna ja praktiliselt kõigi maailma linnade ja külade kohta . Tõsi , siit linnast leiaks võib-olla isegi sadakond inimest , kes teavad , et ma olen " Piiride " autor . Võib-olla isegi paarsada . Arvestades neid eestlasi , kes sellest kuulnud on ja pole veel jõudnud unustada . Võib-olla nende sõpru . Nüüd ka Richardit , Heinrichit , Marcot ( kes selle kindlasti kohe unustas ) . Aga nendest hiljem . Meie " abielu " tugevaks küljeks minu jaoks oli kahtlemata materiaalne kindlustatus . Kuigi mul tekkisid Pariisis teatud sissetulekud , mis ajuti , " Piiride " ajal , olid isegi päris suured , kasvasid väljaminekud veel kiiremini . Ainuüksi gay-baarides käimine võtab uskumatult palju raha . Aga päris alguses töötasin peaaegu terve aasta ühes <arv>. linnaosa viletsas hotellis ööportjeena . Ma sain miinimumpalka , mis tollal oli alla viie tuhande frangi . See oli raske aasta . Aga vähemalt ma tean nüüd , mis tähendab " tööl käimine " , mis see on , mida inimesed üldiselt teevad . Või mida nad väidetavalt üldiselt teevad . Sest pilt , mida meie töökas ühiskond endast loob , ei vasta minu arust päriselt reaalsusele . Minu tutvusringkonnas pole peaaegu ühtegi inimest , kelle elu vastaks sellele vagale ettekujutusele . Keegi neist ei käi tööl kaheksa tundi päevas ( kümme , kaksteist , nagu nüüd on moes endast rääkida ) . See kehtib ka mu kõige uuemate , siinsete tuttavate kohta . Carl Frederick ei olevat elus üldse ühtegi päeva tööl käinud , kui selle all mõelda palgalist ametit kuskil ettevõttes või asutuses . Küll aga käib ta enam-vähem iga päev siin ateljees maalimas . Niisiis ta ikkagi käib tööl ja ilmselt on talle seda väga vaja . Tööl käimine on tohutu psühholoogiline tugi , turvatunde , elu mõtte allikas , réconfort . Carl Frederick tuleb kella kaheteistkümne paiku , paneb värviplekilise kitli selga , võtab oma tuubid ja spaatlid , pooliku lõuendi . Seal ta siis kraapsib ja tegutseb . Tõsi , tema tööl käimine on väga kulukas , arvestades ateljee üüriga ja väljaminekutega materjalide peale . Kuid kahtlemata on nii riiklikus kui ka erasektoris miljoneid töökohti , mis on majanduslikus mõttes veel kulukamad , aga mille tähtsust sotsiaalse stabiilsuse , heameeleolu tagajana on raske üle hinnata . Kuna töö ööportjeena oli tapvalt tüütu ( aasta lõpuks olin ma peaaegu ära harjunud , aga siis tulid need esimesed filmirahad ja ma jätsin oma tööliskarjääri kus seda ja teist ) ja palk selle eest nii väike , siis tundusid Liz Franzi väikesed kingitused ja aeg-ajalt kuulõppude kokkuviimiseks antavad rahasummakesed ( nii tuhande frangi piires ) mulle täiesti õiglastena . Lõppude lõpuks olin ma Prantsusmaale jäänud tema õhutusel . Koduigatsus muutus aeg-ajalt talumatuks . Korraga tundus mulle , et ainult seal on tõeline vabadus , tõeline meelerahu , tõeline uni . Et seal vajatakse mind , minu loomingut . Et seal saadakse minust aru . Ja mina saan kõigest aru . Kui lihtne on elu kodumaal ! Kõik on tuttav , kõik on selge . Üks mu vahepealne episoodiline sõber ja armuke , Jüri , samuti emigrant ( kuid tutvusin temaga <arv>. aasta suvel Eestis ) , tavatses pateetiliselt öelda , et elu välismaal , võõra rahva hulgas , on võib-olla üks kõige raskem katsumus üldse , mis inimelus ette saab tulla . Mulle tundus see küll liialdusena , sest kahtlemata on igas elus oma suur katsumus , ja mis ühele on kerge , see teisele ülejõu käiv jne. Ma olen märganud , et mõnele ei ole emigratsioon sugugi peamine katsumus . See paistab väga palju sõltuvat ka emigreerumise east . Need , kes on kodumaalt lahkunud enne kahekümnendat eluaastat , hiljemalt enne kahekümne viiendat , kohanevad hämmastavalt hästi . Neile tähendab kodumaa peamiselt lapsepõlve , vanemaid . Aga kui tugev ka poleks sentimentaalne seos nendega , on vähemalt sama tugev ka ( ebateadlik ) soov neist eemalduda , põgeneda lapsepõlvest ja selle sõltuvustest nii kaugele kui võimalik . Juurdumine täiskasvanuharjumustesse paistab olevat fataalsem . Ma ei tea , mis minuga on juhtunud siin New Yorgis ( aga tõsi on , et ma olen siin olnud ka alles vaevalt nädala ) , et ma veel kordagi pole tagasi igatsenud . Ei Pariisi , oma harjunud korterisse ( kui määratult vaiksem on seal ! kui määratult lihtsam , harjunum , odavam on praktiline elu ! siit alt hiina poodidest ei oska ma osta muud kui piima ja täidetud Taiwani küpsiseid , kuivatatud ploome ) ega ka Tartusse . Need mõlemad on justkui liiga väikesed , liiga tähtsusetud , et neid igatseda . Ei , ma tõesti ei tea , mis minuga siin on juhtunud . Võib-olla hoiab mind üleval ka ootus . On ju selge , et ma ei saa siit ära sõita enne , kui ma olen näinud Liz Franzi . Ma kas või jään siia üle aja , rahast hoolimata . Ja ootan . Tegelikult ma arvan , et ka siin pole võimatu inimest juhuslikult kohata . See linn pole lõppude lõpuks nii suur . Ja ka meie esimene kohtumine oli juhus , kui nii võtta . Ja viimaks olen ma kindel , et varem või hiljem ilmutab ta ennast ise . Ta laseb mul meelega oodata . Ükspäev ta helistab . Jah , ilmselt on see üks põhjus , miks ma nii palju siin ateljees akna all istun . Plataanilehtede liikumine , inimeste liikumine tänaval , noorte hiinlaste squash'i-tagumine all platsil , päikese näiv liikumine taevavõlvil ( ta on päev otsa nii kõrgel , et ega teda siit toast suurt ei näe ) – kõik see on ju haarav vaatepilt , jah , ma võin eriti millelegi mõtlemata lasta ennast sellest ja seda saatvast mürast , lõhnadest , millega ma juba harjuma hakkan , äiutada , uinutada , vajuda mingisse teise olekusse . Aga selle oleku ja selle hämmastavalt rahuliku istumise all on tegelikult ootus , et telefon heliseks ja automaatvastajast kostaks Liz Franzi hääl . Kas ma võtaksin kohe toru ? Või laseksin tal veel kord helistada ? Või helistaksin tagasi numbril , mille ta mulle jätab , aga mitte kohe , järgmisel päeval ? Ja kuidas Liz Franz riides oleks , kui me kohtume ? Ja kus me kohtuksime ? Central Parkis . Jah , ma arvan nii , Central Parkis , ingli juures . See oleks lihtne . Ja dramaatiline , Liz Franzi moodi . Mina olen ju olnud tema ingel . Üksvahe ta arendas nimelt teooriat , et me polegi tavalised inimesed , vaid inglid , et meie kohtumises on midagi hoopis enamat kui kahe inimese kohtumises . Selle juurde kuulus ka õpetus , et sugulisel läbikäimisel pole mingit tähtsust . See tähendab sellel , mis meie vahel oli olnud , sest ingliteooria ajajärgul oli meie suhe muutunud taas kehatuks – peale kohustuslike suudluste kokkusaamisel , hüvastijätul , mis minu arust ei olnud Liz Franzi poolt sugugi nii immateriaalsed , kiretud , ingellikud : need olid naise suudlused . Millegipärast oli tal aga vaja meid puhtaks pesta sellestki , mis oli olnud , kuigi minu meelest ei olnud sellel mingit erilist tähtsust . Ma ei tea , miks omistatakse kahe inimese omavahelistele puudutustele , olgu sisemistele ( kui teatud limanahkade kokkupuutumist lugeda sisemiseks ) või välimistele , nii otsustavat tähendust . Justkui muudaksid mõned kallistused , silitused , mõni orgasm maailma käiku . Ma saan veel aru , kui neil on tõelisi ainelisi tagajärgi . Kui üks saab lapse . Või mõne haiguse . Siis veel . Võib-olla seda tahtiski Liz Franz mulle öelda , sest tegelikult omistasin just mina meie sugulisele läbikäimisele nii suurt tähtsust . Ma kujutlesin , et ta maksab mulle selle eest . Aga võib-olla ei maksnudki selle eest ? See idee on mulle uus . Ja kuidas Liz Franz välja näeb , kui me kohtume ? On ta lasknud oma juuste loomulikul värvil välja kasvada , näen ma viimaks , kui palju või vähe tema peas on halli ? Kannab ta äkki prille , naeratab ta nende tagant mulle leebe vanaemanaeratusega ? Ei . Ma ei usu . See oleks üks teine naine , mitte Liz Franz . Või on ta lasknud veel mõne plastilise operatsiooni teha , " noorenenud " , ja loodab nüüd näha oma ümbermuudetuse efekti minu peal . Vaene sõbratar ! See efekt saab olla ainult negatiivne . Ja ma loodan , et sa ei tule kohtumisele vähemalt mustade kitsaste teksastega ! Neid teksaseid jälestasin ma südamest ja neid kandis ta , ma tean , just minu pärast . Ta uskus ilmselt , et need annavad , koos poisipeaga , talle tagasi selle unisex look'i , mis kunagi oli tema trumbiks . Aga noorena on paljud inimesed natuke unisex . Renessansi noorte inglite sootu ilu , tolleaegne aukoodeks , mis lubas passiivse seksuaalpartneri rolli ainult alla <arv> aasta vanusele poisile , kõik see kõneleb sugulisest universaalsusest selles õrnas ja õhetavas eas , kui pealegi ka iha on kõige tugevam , veri nii-öelda vemmeldab . Hiljem , paraku , arenevad sootunnused aina ilmsemalt välja . Drag queen'id ( transvestiidid ) peavad oma pateetilist , kangelaslikku võitlust selle loodusseaduse vastu , mis inimkonna igavalt meesteks ja naisteks jagab . Niisamuti Liz Franz . Ma usun – ja seda tõestavad ilmekalt Juri Katzi tehtud fotod – , et nooruses võis ta tõesti isegi ära petta , et teda võidi tihti poisiks pidada , kui ta pükste ja lotendava kampsuniga ringi käis . Aga eaga olid tema vormid paraku reljeefsemaks muutunud , eriti mis puudutab alakeha . Ja liibuvad Armani teksased paraku rõhutavad selle vorme , mitte ei varja . Tagumik on tagumik ja Liz Franzi tagumik oli kogu tema paastumisest ja üldisest saledusest hoolimata paisunud päris korralikuks , nagu oleks kogu tema vihatud naiselikkus kogunenud sinna . Aga ma olen ka muidu märganud , et naised , kes häbenevad oma keskea kandis paisunud tagumikku , hakkavad kandma liibuvaid pükse , uskudes naiivselt , et need teevad tagumiku kuidagi väiksemaks , justkui korsett või nii . Ja nii rõhutavad nad oma figuuri nõrka ( või just tugevat , kõige jõulisemat ) kohta , mis teise riietusega jääks isegi märkamatuks , kuni naeruväärsuseni . Teksapükstesse kängitsetud ihu võppub käies ja moodustab kõigest hoolimata volte , punduvaid järke . Ma olen uurinud , kas see ehk meeldibki heteroseksuaalsetele meestele . Aga olen aru saanud , et üldiselt ei meeldi . Et teatud piiri ületades muutub erootiline ahter ebaerootiliseks . Kuid ma ei öelnud Liz Franzile kunagi , et ta võiks neist " poisilikest " teksapükstest siiski oma viiekümne viienda eluaasta künnisel loobuda . Teiselt poolt olid Liz Franzi liibuvad püksid mulle ka heaks õppetunniks . Ma sain nende pealt aru , kui armetud on meie katsed igasugu trikkide , riiete , vahenditega armastatus armastust äratada . Kõik need tehnikad on absoluutselt kontraproduktiivsed . Me tahame , et ta armastaks meid ja mitte kedagi teist , kuid püüame ennast selle saavutamiseks maskeerida just kellekski teiseks , keda me usume võivat temas iha äratada . Need väikesed võtted avaldavad ehk mõju esimesel pilgul , tänaval , värskel kohtumisel . Aga lõppude lõpuks vastab tõele , et armastus on pime . Ta ei näe ei selle puudusi , keda armastatakse , ega selle ilu ja voorusi , olgu tõelisi või tehtud , keda ei armastata . Midagi pole parata . Armastus , nii imelik ja vastuoluline kui see ka pole , torkab koore alla . Nii võisin mina olla Liz Franziga kui tahes vastik ja julm , tema armastus ei muutunud sellest karvavõrdki . Ja tema võis ennast maskeerida kuidas tahes , olla kuidas tahes minu meele järele , need katsed ainult ärritasid mind . Ma usun , et kui ta oleks korraga ümber pööranud , hakanud mind tõrjuma , narrima , pilkama , salvama – ühesõnaga muutunud minuga samasuguseks , nagu ta oli teistega – , oleksin ma kohe oma hoiakut muutnud . Siis oleksin mina pidanud hakkama võitlema tema heakskiidu , tähelepanu eest . Nüüd ma teadsin , et ükskõik , mis ma ka ei teeks , see ei muuda midagi . Seda ei teadnud ma muidugi kohe ja üritasin esialgu vabastada ennast tõrksate vaikimisperioodide , reetlike äraütlemiste , tulematajäämistega – mis , tõsi , polnud kunagi kuigi järjekindlad . Varem või hiljem oli mul vaja raha . Või lohutust . Või kinnitust . Ja ma võtsin telefonitoru , et talle helistada . Vihm lakkas eile , tõsi , pärastlõunal tuli veel üks äikesevaling , mis tänavad märjaks kastis . Aga täna paistab päike taevast , kus on vaid mõni harv väike valge pilvetutt . Ookeani poolt ( ma oletan ) puhub meeldiv jahe tuul . Paremat ilma ei saa tahtagi . Millest ma oletan , et varsti Liz Franz helistab ? Sest päike tuli ju välja ! Ta väitis nimelt alati , kui meie kohtumise ajal oli ilus ilm , et see ei ole niisama . Ta andis mõista , et tahtega saab valitseda ka ilma üle . " Küll sa näed , päike tuleb välja , " kinnitas ta veendunult , kui ilm oli hallimast hallim . Ja tõesti , tuligi . Praktiliselt alati . Kas ta oskas oma vaistuga sättida meie kohtumised alati meteoroloogiliselt soodsale perioodile ? Sest teisiti ma seda nähtust seletada ei oska . Vastasel juhul tuleks õigus anda budistlikule maailmakontseptsioonile , mille kohaselt kõik on illusioon . Ja et seda illusiooni saab tahte abil hajutada . Või siis esile kutsuda . Seega pole mingi probleem asendada illusoorne halb ilm illusoorse päikesepaistega . Sel juhul aga pidanuks Liz Franz olema kõrgetasemeline joogi . Ja sel juhul ilmselt ei kuulu armastus ( teise armastus enda vastu ) – see ometi suurim illusioon – nende esilekutsutavate ja hajutatavate illusioonide valda , sest seda tal esile kutsuda ei õnnestunud . Või kuidas võtta . Sest nooruses , radioola-ajal , olin ma temasse kahtlemata omamoodi armunud , tema lauludesse , tema häälde , kujutlusse temast , vabadusse , mida ta tundus külvavat enda ümber . See armastus oli muidugi platooniline , aga on mul – tegelikult – olnud teistsuguseid , " reaalseid " ? Aga kui madalale siiski laskus reaalne Liz Franz , võrreldes selle platoonilise armastuse objektiga ! Oli neil kahel üldse mingit seost ? Tihti mulle tundus , et polnud . Sest ta laskus tõesti isegi kõige naeruväärsemate võtete kasutamiseni . Mingite täiesti ajuvabade naiselike " nõidusteni " . Nende laeks , või põhjaks , oli minu jaoks komme jätta mu korterisse oma asju . Väidetavalt võtsid need kohvris liiga palju ruumi ja tal läks neid teinekord jälle vaja . Tegelikult oli tegemist üliväikeste esemetega , peamiselt intiimpesuga , mida ta mu riidekappi sokutas . Võib ju ka olla , et need mustast siidist väikesed pesutükid oli ta ostnud ekstra minu jaoks ja et ta ei tahtnud neid Umbertole näidata . Aga ma ei usu , et Umberto Liz Franzi pesukapis soris . Küll aga avastas Amid ükskord minu pesu hulgast ( ta võttis kapist vannilina ) need mustast pitsist püksikesed ja arvas sestpeale vankumatult , et ma andun salajasele fetišismile , kannan ise aeg-ajalt riiete all naistepesu , erutun sellest . Ma küll rääkisin talle täpselt , kuidas asi tegelikult oli , aga tõde on harva usutav . Või uskus ta ja tegi just sellest endamisi omad järeldused ? Eile õhtul oli Hiinalinna kohal võimas äikesetorm . Olin just magama jäämas ( ma pole ajavahega ikka veel päriselt harjunud ja poen hea meelega voodisse kohe , kui pimedaks läheb ) . Poolunest äratas mind esimene välgusähvatus laugude taga , mis oli nii hele , et ma arvasin , et toas miski plahvatas . Ainult et kärgatus käis mõni sekund hiljem . Alt tänavalt kostis kiljumist ja erutatud hõikeid . Ma ei ole kunagi kuulnud nii spontaanset ja elavat reageeringut äikesele . Nagu lendutõusva linnuparve sädin . Kui üles tõusin ja aknast välja vaatasin , oligi tänav juba peaaegu inimtühi , linnuparv oli peitu pugenud . Veel paar heledat välku lõi plataaniladvad neoonjalt helendama , pärast iga sähvatust tundus tänav pime ja tühi , hilissügisene . Tuul lõi puuladvad pahupidi , tekitas asfaldil valgeid prahikeeriseid . Mul olid aknad ristseliti lahti ja üks punane kilekott kihutas äkki kahinal üle põranda . Välgud ja mürin kaugenesid kiiresti , juba olid nad vist kuskil lahe kohal , Vabadussamba pool . Siin linnas ei tule küll vist karta , et sisse lööb . Aga ma ei kujuta ette , kui võimsad peavad olema pilvelõhkujate piksekaitsed . Ilmselt mingi väga jäme , käsivarrejämedune või jämedam vasktraat , mis ülevalt tipust alla sügavale maapõue jookseb . Ühe välguga tekkiv vooluhulk on ju tohutu . Väljas vallandus paduvihm , vesi hakkas läbi putukavõrgu sisse peksma , pidin akna ikkagi alla laskma , hoolimata sellest , et välguohtu ei olnud . ( Aga keravälk ? Selle hiina õmblusvabriku punane raudtrepp , mida mööda ma juba olen harjunud üles ja alla kolistama , oleks keravälgule soodne tegutsemispaik ... ) Just sel hetkel , kui ma akent alla lastes keravälgu üle mõtisklesin ( kuidas ta mööda malmist käsipuud jookseks , käänakupostidel rõõmsalt sädeledes , süüdates oma teel hiinlaste kaltsukotte , mis õhtuks trepimademetele on kuhjatud ) , heliseski telefon . Olin natuke imestunud , et siia nii hilja veel helistatakse , sest Carl Frederick ei ole minu teada kunagi õhtuti ateljees . Kuulasin ilma huvita automaatvastajale mingi veidra aktsendiga inglise keeles räägitavat juttu , enne kui taipasin , et see on määratud mulle , ja siiski ei saanud ma veel aru , kes helistab . Võtsin toru , lülitasin automaatvastaja välja . See oli Umberto Riviera . Ta küsis alguses viisakalt , kuidas ma ennast New Yorgis tunnen , vabandas , et neil pole seni aega olnud minuga tegelda , sest on kiire olnud . Pomisesin vastu midagi segast , sest ma olin tõesti segaduses . Umberto Riviera pole mulle veel kunagi helistanud . Nüüd rääkis ta häälega , nagu me oleksime viimati nädal aega tagasi koos olnud . Tegelikult on sellest , kui me viimati kohtusime , rohkem kui aasta . Ja alati on juures olnud ka Liz Franz . Seejärel asus Umberto Riviera kohe asja juurde ja küsis , mis ma teen kolmapäeva õhtul , see tähendab ülehomme . Vastasin , et mul pole erilisi plaane . Ta ütles : " We would like to show you some interesting places . " Sain tegelikult alles nüüd aru , et ta räägib ju inglise keeles , kuna tavaliselt olime vestelnud prantsuse keeles . Mina ei hakanud ka prantsuse keelele üle minema . Ausalt öeldes ei tulnud mulle sel hetkel prantsuse keel üldse meeldegi . Ma poleks osanud öelda ühtegi prantsuskeelset lauset . Mul esineb selliseid mäluauke . Ma vastasin viisakalt , et " oh , great ! " , ja " of course ! " . Ja ta määras kohtumise kella üheksaks õhtul ( varem ta kahjuks ei saavat ) Townhouse'i baaris <arv>. tänaval peaaegu <arv>. avenüü nurgal . Ta andis ka majanumbri ( <arv> ) ja tundis muret , kas ma ikka leian üles . Kokutasin , et leian , kindlasti . " Good , " lõpetas ta lühidalt . " Then see you after tomorrow . Have a nice time . " " Yes , " oli ainus asi , mis ma vastata oskasin . Siis pani ta toru ära . Paduvihm hakkas väljas juba üle jääma . Tõstsin akna uuesti üles , sealt tuli värskelt lõhnavat jahedust , tundsin , et mu nägu hõõgub . Panin riidesse ja läksin majast välja , sest teadsin , et praegu ma niikuinii magama ei jää , ja see äikesejärgne pestud õhk meelitas . Lootsin käies rahuneda . Rentslites voolasid alles kobrutavad veeojad , kandes paberinutsakuid ja plastiktopse . Hiinlased valgusid juba uuesti tänavale , kuigi hõredamalt kui enne . Majade kohal oli näha selginevat , tumenevat taevast , ühe tänava perspektiivis vilksatas noorkuusirp . Umberto ütles " we " , kas see tähendab , et ta tuleb koos Liz Franziga ? Aga miks siis helistas tema ja mitte Liz Franz ? Me ei ole kunagi ilma Liz Franzi vahenduseta suhelnud . Veelgi enam , Liz Franz oli selle mul kohe alguses kõvasti ära keelanud . Ükskord nimelt , see oli kohe meie esimesel kevadel , helistasin ma Rooma ja vastu võttis Umberto Riviera . Siis ma juba teadsin , et ta olemas on . Liz Franz ei nimetanud teda kunagi oma meheks . Ta oli öelnud ainult napisõnaliselt : " Ma elan üksi , kuigi ma elan kellegi juures . Tema nimi on Umberto Riviera . Kunagi ma räägin sulle sellest pikemalt . " Seda kunagit ei tulnud küll kunagi , aga tasapisi sain ma Umberto Riviera kohta üht-teist teada , tilkhaaval Liz Franzilt , suuremate ja mahlakamate tükkide haaval juba mainitud kultuuriajakirjanikult Holgerilt . Tookord aga , kuna Liz Franz oli mulle jätnud mulje , et nende suhted on vabad , enam-vähem nagu sõbrasuhted , ma mitte ainult ei hakanud telefoni võtnud Umberto Rivieraga rääkima ( mida ma edaspidi aastaid ei teinud , nii et Umberto Rivieral võis tekkida foobia vaikivate telefonikõnede ees , kuigi Liz Franz kinnitas , et Itaalias on tihti valeühendusi ja rikkeid , nii et hääl ei kosta ) , vaid kuulutasin Umbertole veel ka seda , et Liz Franz pidi varsti Pariisi tulema ja ma oleksin tahtnud temalt selle reisi kohta midagi küsida . Asi on selles , et ma vihkan igasugust varjamist ja intrigeerimist . Sest ma ei oska seda . Tookord oli mu põhimõtteks kõik nii ära rääkida , nagu on . Nüüd ma olen aru saanud , et sellel pole tõesti mõtet , see loob rohkem arusaamatusi kui alatine väike valetamine ja varjamine , millega kõik on harjunud ja mida sinult oodataksegi . See on viisakas , sünnis ( décent ) . Sain Umberto hetkelisest vaikimisest tookord muide kohe aru , et olin teinud midagi ebasündsat : ilmselt ta ei teadnud Liz Franzi peatsest reisist kas mitte midagi või igatahes mitte kõike . Kindlasti ei teadnud ta midagi minust . Sellele kõnele ( Umberto väitis , et Liz Franzi pole kodus ) järgnes umbes tunni aja pärast Liz Franzi kõne mulle . Jäisest toonist , mida tal ei õnnestunud varjata ( ta pidi tõesti raevutsema ) , sain ma aru , et olen hakkama saanud suure pahandusega ( grosse bétise ) ja jätnud endast pealegi poolearulise mulje . Mul oli väga häbi . Liz Franz ütles : " Mis meie vahel on , puudutab ainult meid . Mitte kellelgi teisel ei ole sellega mingit pistmist . Mitte kellelgi teisel , ükskõik , mis suhted meil kummalgi nende inimestega ka oleks . Igaüks on omaette inimene , igaühel on oma elu . Ma leian , et kõike ei pea segi ajama , et kellelgi pole mitte mingit õigust teisest midagi teada . Mitte kellelgi , olgu ta kes tahes . Ema või isa või mees või naine . Mitte kellelgi . " Ma sain aru . Teatud mõttes oli tal kahtlemata õigus ja tegelikult leian ma isegi , et kellelgi ei teki minu peale mingit õigust , hoolimata meie suhete iseloomust . I got a message , nagu öeldakse , ja aastate jooksul ei hinganud ma Liz Franzist mitte kellelegi mitte sõnagi . Märkasin , et Liz Franzil oli ka siis õigus , kui ta ütles : " Kui sa ise ei räägi , ei saa mitte keegi teada . Inimesed räägivad alati ise välja , sellepärast kõik tulebki välja . Teised teavad sinust seda , mida sa ise näitad . " Jah , sest koletu raske on mitte välja rääkida . Vähemalt kellelegi . Ja kui juba kellelegi räägid , oled kõigile rääkinud . Mida kiivamalt ma meie suhet varjasin , seda häbiväärsem see mulle tundus . " Minu saladus " ( nüüd , kui ma sellest siin räägin , tundub see mulle üsna süütuna , lõppude lõpuks ) omandas minus koletislikud mõõtmed . Hakkasin ise tunduma endale koletisena . Tänaval inimesi vaadates tundus mulle , et kõik nad on normaalsed , kõigil on mingid inimlikult aktsepteeritavad suhted ja kui nad kuuleksid minu lugu , punastaksid nad piinlikkusest . Nad ei usuks oma kõrvu , nad vaataksid mind ilmega , mis väljendaks korraga kaastunnet , vastikust , põlgust . Niisiis ma vaikisin . Seda vist nimetataksegi kaksikeluks . Ma tean , et see pole kerge ja et sellest väljatulemine on terve pikk protsess . Ärarääkimine toob küll kergendust , aga alati ka uusi komplikatsioone . Amid oli esimene , kellele ma Liz Franzist rääkisin , see tähendab Liz Franzist ja endast , Liz Fanzist kui enda konstitutiivsest osisest , organist . Mulle tundus , et Amid saab minust aru . Talle endale nimelt meeldis mulle pihtida . ( Kuid pihtimine ja pihtimise kuulamine on kaks ise asja , samuti kui mõistmise otsimine ja mõistmine . ) Oma kohtumisest Amidiga ma juba rääkisin . Ma olin temast nartsislikult pimestatud : kuidas saab minul olla nii ilus " armuke " ( mulle näis , et temast saab minu armuke ) . Klassika . Mon amant arabe . My arab lover . See oli ikka olnud üks mu fantaasia . Paljud fantaasiad on siiski täielikud klišeed , lihtsalt labane . Jah , " araablane " ( ütlesin juba , et Amid oli päritolult tegelikult kabiil , berber ) on midagi erinevat . Midagi radikaalselt erinevat , keegi , kellesse saab projitseerida kõik oma unelmad . Must kast , teatud mõttes . Araablane on peaaegu nagu Tõeline Mees . Homoseksuaalide peamine traagika seisneb nimelt selles , et tegelikult ei armasta nad üksteist . Vähemalt Prousti teooria väidab nii ja ma olen sellega üldjoontes nõus . Homoseksuaalide omavahelised armusuhted , kogus see gay-elu , mis " keeb " Pariisi Marais's või siin Chelseas , on mulle alati meenutanud haaremielu , kus naised igavusest ja parema puudumisest omavahel suhteid loovad , üksteisesse isegi armuvad , sealjuures tõsiselt , kuumalt , traagiliselt – aga kõik see funktsioneerib vaid tänu suletusele , haaremiruumide võretatud akendele , sellele erilisele uniselt himurale õhkkonnale , mis valitseb seal pladisevate purskkaevude , puuviljavaagnate ümber , ilusate kuldsete mosaiikide keskel . Isanda ilmumine purustab iga kord selle peentest , õrnadest suhetest , pehmetest kallistustest kootud suhete ämblikuvõrgu . Kes on isanda uus favoriit ? See küsimus põletab korraga kõigi südameid , salaja isegi nendel vanematel naistel , kes teavad , et nad ei tõuse sellesse seisusesse enam kunagi ja nende osaks ongi nüüdsest need omavahelised lääged embused , ühine lootusetu maiustamine kompvekikausside kallal , igavus . Teine traagika seisneb selles , et Tõelist Meest pole tegelikult olemas , ka mitte heteroseksuaalsete meeste hulgas . Mõned nende seast vaid etendavad seda rolli teistest meisterlikumalt . Isand on isand vaid siis , kui ta su ära põlgab . Favoriit teab , et isandal on nõrkused . Et ta on tegelikult nõrk . Et liha ongi nõder . Ainult meie fantaasia loob taas iga kord , kui me üksi oleme , selle legendi liha vägevusest . Meie fantaasia või aasta-paar jõusaali , dieetprodukte . Ja vägevust kui palju ! Aga väga lähedalt vaadates pole see kunagi see . Ka kõige imposantsemad biitsepsid ja triitsepsid tunnevad valu ja hirmu . Iga mehe sisemuses elutseb lihtsameelne , armastust ihkav ja karistust kartev laps . Ja kuigi Amid polnud mingi body-builder ( need tunduvad mulle tõtt-öelda ebaerootilised , nende keha on nagu riided , mida nad enam kunagi seljast ära võtta ei saa ) , oli ta Araablane . Ta nii-öelda ratsutas mu juurde oma tulisel täkul , röövis mu sümboolselt tolle <arv>. aasta augustiõhtu lämmatavast , tolmusest , põuast longus lehtedega ja närbuvate lillepeenardega Luksemburgi aiast . Meie esimene ühine öö ei leidnud aga siiski aset kuskil stepis , kõrbes suurte lõõmavate tähtede all , lõkke ääres , isegi mitte Seine'i kaldapealsel ega Boulogne'i metsa võpsikus , vaid ilusti väikekodanlikult minu <arv>. linnaosa korteris , voodil . Voodi peal istudes . Me rääkisime , õieti Amid rääkis . Sealjuures oskas ta jätta muljet , et ta on hea , selles mõttes et hooliv , tähelepanelik minu vastu . See on , ma olen taibanud , ülimalt hinnatav ja haruldane omadus . Enamasti hoolitakse ainult oma ihast , oma fantasmist , mida teise keha peal ellu viia püütakse . Enamasti on tegemist kahe erineva fantasmi lootusetu kokkupõrkega . Tegelikult oli nii ka nüüd . Amid rääkis , mina kuulasin , oodates , millal ta lõpetab , silitades hajameelselt tema selga , unustades tasapisi isegi iha . Ta rääkis . Öö oli eriti lämmatav ; mu katusealuses korteris , mida päike päev otsa oli kuumutanud , võis olla oma nelikümmend kraadi . Me ei maganud sel ööl , sest Amid tahtis rääkida . Tema tumedad silmad läikisid toa poolpimeduses , mida valgustas aknast paistev linnataeva kuma . Isegi paar kahvatut udust tähte võis seal taevas olla , sellest ei mäleta ma midagi . Mäletan ainult , et ta rääkis hommikuni , suure valgeni , ja siis läks ära , mina vajusin täiesti kurnatult magama . Ja nii hakkas see olema iga kord . Igas suhtes on mingi põhiskeem , millele kogu suhe ka rajaneb ja mis pannakse paika kohe alguses . Sestpeale ei muutu see skeem enam kunagi . Muutus oleks suhte lõpp . Üsna varsti sain ma aru , et see oligi see , mida ta minu juurest otsis : kaks kuulavat kõrva . Ja teistsugusus . Ka mina olin talle teistsugune , eksootiline . Mõnele pärisprantslasele ta ilmselt poleks saanud pihtida , veel vähem mõnele prantsuse araablasele . Ta tajus , et kui mul ongi tema suhtes eelarvamusi , siis on need nii mütoloogilised ja üldised , et need praktiliselt ei sega . Küllap oli tähtis ka see , et mina olin sellel maal veel palju võõram kui tema . Amid oli tegelikult Pariisis sündinud , käinud loomulikult prantsuse koolis , õppinud hästi ja astunud ülikooli . Tema fakulteet oli Lettres , kirjandus ja filosoofia , tema kitsamaks erialaks oli prantsuse kirjandus . Ta soovis täielikult prantsustuda , assimileeruda , unustada kogu oma araablus ( mis oli , nagu ma ütlesin , õieti berberlus ) . Tema isa oli olnud harki , s.t. Alžeeria sõjas Prantsuse armees võidelnud " araablane " . Amidi isa kuulus sealjuures nende väheste harki'de hulka , kellel õnnestus evakueeruda koos prantslastega ja pääseda seega alžeerlaste kättemaksust , tapatalgutest , mille ohvriks langes kümneid tuhandeid prantslaste poolt reedetud , maha jäetud harki'sid . Prantsusmaal ei oodanud teda <arv>. aastal muidugi mingi õnn . Ka neid sadu tuhandeid valgeid prantslasi ( need kuulsad pieds noirs 'mustjalad' ) , kes korraga oma emamaale valgusid , polnud kuhugi panna , neidki põlati ja mõnitati , rääkimata araablastest , kelle vastu ilmselt tunti vimma hoolimata sellest , et paljud , nagu Amidi isagi , olid võidelnud nimelt selle eest , et Alžeeria jääks edasi Prantsusmaa departemanguks , mille koolides lapsed õpivad , kuidas " meie esivanemad gallialased " olid heledapäised ja siniste silmadega . Amidi isa vireles Pariisi eeslinnades , tõelistes bidonville'ides , hurtsikukülades , milletaoliste olemasolu Pariisi all <arv>ndatel aastatel praegu ettegi ei kujutaks . Ta töötas ehitustel , tegi rasket füüsilist tööd , mille eest halvasti maksti , aga tasapisi olukord siiski paranes . Ta abiellus Leļlaga , Amidi emaga , nad said korteri uues HLM-is Argenteuil's ( kui mina seda külastasin , oli see " torn " muidugi juba üsna kulunud väljanägemisega , trepikoda oli täis grafitit ja mul tuli mööda pugeda üsna ohtliku olemisega noortest araablastest , kes trepi peal logelesid ) . Amid sündis <arv>. aasta <arv>. mail , paar aastat varem oli sündinud õde Aļcha ja rohkem lapsi Leļlal ja Amidil ( Amidi isal ) ei olnudki . Amid mäletas oma isa vana mehena , kuigi ta oli tollal vaid <arv>–<arv> ringis . Aga tema pea olevat olnud hall . Ta olevat Prantsusmaal jooma hakanud , mis ei olnud küll religioosne probleem – sest ta polnud usklik , vaid oli juba Alžeerias saanud moodsalt ilmaliku , vabariikliku kasvatuse ( ta oli nimelt orb ja kasvas üles riiklikus lastekodus ) – , küll aga kujunes sellest tervislik ja perekondlik probleem . Isa tulnud tihti koju purjus peaga , olnud hirmus kuri , peksnud ema ja vahel ka teda , Amidi , keda ema küll kaitsnud ( ja saanud selle eest kahekordselt ) , nad kõik olevat isa koledasti kartnud . Ta olevat lootnud , et isa sureb , aga kui ta ehitusel tellingutelt alla kukkus ja surma sai ( Amid oli siis <arv>-aastane ) , oli ta tundnud süüd ja tal oli isast kahju olnud . Kaine peaga oli isa olnud vaikne , leebe mehike . Ema Leļla , kes varem üldse tööl ei käinud , sai läbi häda mingi koristajakoha , nad elasid väga vaeselt , ainult tänu sotsiaalabile . Koolis narriti Amidi tema riiete pärast . Võib-olla sellepärast ta käiski nüüd nii hästi riides . Kust ta selleks raha sai , ma ei tea . Praegu ma kaldun arvama , et prostitutsioonist . Ta rääkis mulle küll paarist vanemast mehest , kes tal olid olnud ( ma arvan nüüd , et olid veelgi , tihti olid tema õhtud " väga kinni " ) , aga mitte kunagi rahast , mis ta nende käest sai . Minult ta raha ei saanud . Vahel ma ainult tegin talle restoranis välja või kutsusin teda kinno . Minu raha oli kuulata tema pihtimusi , mis keerlesid ikka ühtede ja samade asjade ümber , need hakkasid kiiresti korduma : isa ; ema ja õde ( neid mõlemaid paistis ta lausa jumaldavat ) ; tema tõrjutus " araablasena " ; prantslaste arrogantsus ; tema vanamehed , kellest ta jutustas päris naljakaid lugusid . Üks neist , Claude , näiteks ootas teda alati kaharas ballikleidis , kroon peas , suures uhkes korteris põlemas igal pool tõeliste küünaldega lühtrid , muusika mängis , Claude'i teener-armuke ( " qu'il me déteste ! " – " kuidas ta mind vihkab ! " ütles Amid naerdes ) valas jäiga liigutusega , jäisel ilmel šampanja , mida Amid oma sõnul jälestas , klaasidesse . Seejärel pidi Amid Claude'i tantsule paluma . Rien que ēa . Muud midagi . Ma siiski kahtlen , kas seal oli rien que ēa . Aga nii Amid mulle väitis . Ma kardan , et see , et ta oma pihtimustes ikkagi ei julgenud kogu tõde tunnistada ( see poleks mulle ometi midagi teinud , ma ei tundnud end vanameestest ohustatuna ) , saigi talle saatuslikuks . Ta jäi ikka süüdi . Kord ta küsis mu käest , kas ma usun Jumalat , ja kui ma vastasin eitavalt , siis ta rohkem sellest ei rääkinud . Septembris kutsus Amid mu ükskord enda poole koju . Me sõime koos Leļla ja Aļchaga kuskussi , mis oli tõesti hea , jõime magusat piparmünditeed . Nende korteris oli ainult kaks tuba ja imepisike köök . See oli sisustatud üsna prantsuslikult , vaibad olid odavad , kulunud . Aga kõik jättis väga sooja , turvalise mulje . Amidi õde Aļcha osutus igati modernseks prantsuse tüdrukuks , tema kirjandusõpingud olid juba lõppemas . Erinevalt Amidist teadis ta väga hästi Mauriaci ja me rääkisime " Thérése Desqueyroux'st " , sattusime hoogu . Thérése oli ka Aļcha kirjanduslik alter ego . Siis ma nägingi , et Amid võib olla väga armukade . Ühest küljest oli ta uhke , et ma Aļchale imponeerisin ( ema Leļla peaaegu ei rääkinud , ainult naeratas oma leebet , sooja naeratust ; ta näis juba õige vana naisena ) , teisest küljest näis ta kahtlustavat , et meie vahel sugeneb midagi sellist , mida pole tema ja minu vahel . Et mingi osa minust ei kuulugi talle , et vanem õde võib selle omastada . Amid jäi morniks ja teatas varsti , et me läheme nüüd välja , et Rachid , tema sõber , ootavat teda ja minul olevat ka tegemist . Minul polnud mingit tegemist ja Rachidist kuulsin ma üldse esimest korda . Pärast seda " esitlemist perekonnale " – ma olin loomulikult ainult sõber , mis ma ka ju tegelikult olin , ja muuseas ei paistnud ei ema ega õde üldse midagi aimavat tema varjatud elust – pärast seda esitlust , mis üldiselt läks isegi üle ootuste hästi ( olin seda visiiti päris kõvasti kartnud , olin kujutlenud jumal teab mida , mingit tumedat " araabia perekonda " ) , jäid meie suhted pealtnäha endiseks , ainult Amidi külaskäigud ja pihtimused jäid üha harvemaks . Ta ei rääkinud enam sõnagi vanameestest . Mida edasi sügise poole , seda kinnisemaks ta muutus . Mulle tundus , et ta varjab minu eest midagi ja et need ei ole mitte vanamehed , vaid midagi tõsisemat . Aina sagedamini käisime vaid söömas või kinos ega tulnudki enam mu korterisse . Tänaval ei lubanud Amid loomulikult midagi välja näidata . Ja siis tuli Liz Franz . Pariisi . Ma olin talle ( seoses mustast siidist sekspesu ilmnemisega minu riidekapis ) küll Liz Franzist rääkinud , aga nagu öeldud , polnud ta mu juttu uskunud . Või tõsiselt võtnud . Nüüd ütlesin , et see on lihtsalt üks vanem daam , mu ammune tuttav , endine lauljatar , ja tegin ettepaneku , et me võiksime koos sööma minna . See õhtusöök tolles maroko restoranis oli väga pingeline . Kuigi Liz Franz tegi kõik , et olla seltskondlik , ja mina lootsin , et nad vastastikku üksteisele meeldivad , soikus meie jutt kogu aeg . Ma pidin muuseas etendama ka tõlgi rolli ja tõlgiga vestlused on niikuinii väga vaevalised . Lõpuks Amid praktiliselt vaikis , me olime sunnitud Liz Franziga omavahel rääkima . Vahetasime isegi paar lauset eesti keeles . Selle peale ütles Amid allasurutud raevuga , et tal on nüüd aeg minna , tõusis lauast ja kõndis minema . Rohkem ma teda enam ei näinud , enne kui tookord tänaval , mitu kuud hiljem , kui ta oli habeme ette kasvatanud ( see oli alles hõre poisikesehabe , kuidagi väga kurb ja hale ) , nii et ma ta vaevalt ära tundsin . Ma sain juba samal õhtul , sealsamas restoranis aru , et midagi läks väga halvasti , ja maksin selle eest kätte Liz Franzile , keda ma muuseas ka süüdlaseks pidasin . Oli tal üldse vaja jälle Pariisi tulla ? Ma praktiliselt viskasin ta järgmisel päeval enda juurest välja ja mõtlesin teatud tumeda rahuldusega , et soh , nüüd olen mõlemast lahti , nüüd olen täitsa üksi . Liz Franzi puhul ei vastanud see muidugi tõele . Ta ilmutas mõistmist , nagu alati . Ja juba paari kuu pärast pihtisin ma talle kogu loo Amidist , nutsin , ta lohutas mind . Aga tookord jõulude eel ( mäletan , et kõndisin piki õhtuseid kaunistatud vitriine , tundsin ennast väga üksi , igatsesin Eestisse , kus pidi lumi maas olema ) , kui Amid mulle juhuslikult tänaval vastu tuli – ka sellepärast ei pidanud ma võimatuks , et kohtan New Yorgis juhuslikult Liz Franzi – , oli ta tõesti muutunud . Või tahtis olla muutunud . Range , mehine . Ta ei andnud mulle kätt , mu käsi jäi kohmakalt õhku rippuma , nagu nendel mehhaanilistel nukkudel , mis Printemps'i kaubamaja aknal laste imetlevate pilkude all toimetavad , jõuluettevalmistusi teevad , kingitusi pakivad – kingitusi , mis on tegelikult tühjad karbid ega pea kellelegi üllatust valmistama , sest nukud ei tee vastastikku kingitusi , ei rõõmusta ega kurvasta . Mu käsi jäi õhku , ma ei osanud sellega korraga midagi peale hakata , lasin ta aeglaselt , " märkamatult " alla vajuda . Nagu rikkis nukk . Amid ei vaadanud mulle ka otsa , kuigi ma tabasin hetkeks ta pilgus rõõmsa äratundmistulukese , mille ta kiiresti kustutas . Seal põles hoopis mingi uus , võõras helk . " Mu elu on muutunud , " kuulutas ta mulle kohe . " J'ai tourné le dos á tout ēa . [ 'Ma olen kogu sellele värgile selja pööranud . ] Allah on suur . " Mina ei osanud selle peale midagi öelda . Mul puuduvad absoluutselt igasugused andmed Allahi , Kristuse , Jehoova , Buddha jt. usukangelaste suhtelise , veel vähem absoluutse suuruse või väiksuse kohta . Nägin vaid , et Amid on kohe minekule pöördumas . Ta halastas siiski , küsis ükskõikselt : " Et toi ? ēa va ? " [ 'Ja sina , on kõik korras ? ] Pomisesin mõttetult : " Oui , ēa va , ēa va . " Ja siis , nagu oleks talle enne minema hakkamist veel midagi meelde tulnud , ütles ta mulle kiiresti , poolsosinal , justkui võiksid möödakäijad meid pealt kuulata : " Unusta see kõik , mis ma sulle rääkisin . Midagi sellist pole kunagi olnud . " Seda ütles ta kulmu kortsutades , vastuvaidlemist mitte sallival häälel , milletaolist ma tema suust veel kuulnud ei olnud . Ja siis ta kadus . Väga ruttu . See oli viimane jõulueelne nädalalõpp , tänav oli täis palavikulisi sissostudetegijaid , Amid neeldus rahva hulka , enne kui ma üldse kuidagi reageerida jõudsin . Olin nagu maa külge naelutatud , mul oli äkki hirm , mu jalad olid nõrgad . Ma isegi ei teinud katset talle järele joosta . Nii ta mu elust kaduski , sama iseeneslikult ja järsku , kui oli ilmunud . Võib-olla ta sai mulle kõik oma lood ära räägitud . See võttis rohkem kui ühe öö , aga tublisti vähem kui tuhat . Usklikud ütlevad vist : Jumal andis , Jumal võttis . Antud juhul on selle lause teine pool eriti õige . Ma ei teinud katset Amidi tagasi võita ( ma tõesti tean , et see ei tööta mitte kunagi ) , aga kevadel , aprillis , kui ilmad läksid soojaks – ma tegin suuri ringe Saint-Germaini metsas , kus puud tasapisi lehtisid , linnud laulsid ja õhtuti polnud kedagi – , tabas mind ükspäev selline igatsus , et ma võtsin koju jõudes telefonitoru ja helistasin Amidile tema kodusel numbril . Tookord , kui ma nende pool kuskussi söömas käisin , oli ta mulle selle numbri andnud , aga ma polnud kordagi sellel helistanud . Number oli õige , Amidi õde Aļcha võttis vastu . Küsisin ettevaatlikult , ega Amidi kodus ei ole . Aļcha vaikis tükk aega , mul oli tunne , et ta paneb toru ära , aga ta ei pannud . " Ei . Ta ei ela enam siin , " vastas ta lõpuks . " Kui sa tahad rääkida , me võime kokku saada . Mul ei ole täna õhtul midagi teha , ma võin linna sõita . Kui sulle sobib . " Jah , mulle sobis , kuigi ma tundsin juba kahetsust , et ma üldse selle helistamise ette olin võtnud . Millest on mul Aļchaga rääkida ? Milleks mul oli vaja seda lõppenud lugu üles soojendada . Et kuulata veel Amidi lugusid ? Tegelikult , siis kui ta neid lugusid rääkis , nendel lõpututel palavatel unetutel öödel , ja mina ootasin ( loll ! ) , millal me siis ometi asja kallale asume – siis ma ajuti vihkasin teda ja tema lugusid . Mis kuradi lugu see on , mõtlesin ma tüdinult , et mulle tahetakse ainult oma lugusid jutustada . Nagu oleksin ma mingi vaikiv anum , lõputu kuulaja . Miks mina ei saa kellelegi oma lugusid rääkida ? Ja miks see , kellest ma oleksin ometi rohkem teada tahtnud ( lootes tema üle suuremat võimu saavutada , lootes lahendada selle võimu saladust , mis tal oli minu üle ) , miks Liz Franz mulle iialgi korralikult oma lugu ei jutustanud , miks ma temalt pidin üksikasju tangidega välja kiskuma ? Aga siin , nendel lehekülgedel teen ma selle ebaõigluse tasa . See on mu väike kättemaks . Ma mitte ainult jutustan oma lugu , vaid ma jutustan ära ka selle loo , mille Liz Franz mulle rääkimata jättis . Ootasin Aļchat Péreire'i väljaku RER-i jaama ees , Argenteuil' rongid tulevad sinna ja see on mu kodu lähedal . Pärast istusime sealsamas väljakuäärses kohvikus , millest ma iga päev mööda käin , aga mille nime ma siiani ei tea . Mulle tundus , et Aļcha on vanemaks jäänud . Võib-olla oli ta oma soengut muutnud , ega ma ei mäletanud , milline see esimene kord oli . Mina tellisin klaasi veini , Aļcha Coca-Colat . Mul on meeles see tumeda vedelikuga klaas tema käes , millegipärast oli mul tunne , et selles on veri , vana hüübinud veri , kuigi vein peaks ju rohkem vere moodi olema . Ta ei hakanud tseremoonitsema , teatas kohe , et ta teadis meie kohta , või , noh ( enfin ) , aimas . ( Ja tegelikult ikkagi ei teadnud , mõtlesin mina kurvalt , seda süütut , haledat tõde ta ikkagi ei teadnud . ) Amid ei olevat sellest ( oma homoseksuaalsusest ) kunagi rääkinud . Ja ega temagi vennale rääkinud , et ta armastab naisi . Või peamiselt naisi . ( Ta ütles seda peaaegu ükskõiksel toonil , see polnud mingi " ülestunnistus " . ) " Selle " taga , mis Amidiga juhtus , olevat aga nimelt too Rachid , keda ta oli alguses pidanud Amidi armukeseks – mis teatud mõttes polnudki vale , sest Amid oli temast sisse võetud , Rachidil oli Amidi üle absoluutne võim . " Meil kodus , kui me väikesed olime , ei räägitud kunagi usust ega Prohvetist . " Inch Allah " oli meie jaoks lihtsalt käibefraas . Meie teada käisid mošees ainult vanad , harimatud inimesed , " usklikud " . Selles oli midagi hämaralt häbiväärset , umbes nagu vaimne peetus või nii . Obskurantism . Meil ei tulnud pähegi , et me peaksime sellepärast , et me oleme Alžeeria päritolu , kunagi mošees käima . Isa oli ateist , hääletas valimistel , kui ta kodakondsuse sai , kommunistide poolt . Ema ei rääkinud neist asjadest midagi . Ta kandis küll väljas alati pearätikut , aga ma ei tea siiani , kas sellel on mingit usulist tagapõhja . Nüüd ta igatahes nutab palju . Me ei tea ju , kus Amid on . Alguses ta hakkas Rachidi järel mošees käima , mingis nende grupis või ringis . Siis kasvatas endale habeme . See oli naeruväärne , tal pole veel õiget habet . Siis hakkas ta mulle rääkima , et tal on minu pärast häbi . Et ma elan kõlvatult , käin paljalt ringi . Ma naersin talle näkku . Ega ta ei julgenud mulle liiga palju öelda ka , ma olin alati olnud tema vanem õde . Me olime väga lähedased . " Mulle tundus , et Aļcha silmad on märjad , aga ma polnud ka kindel , oli juba õhtu , terrassi varikatuse all oli hämar . See võis olla ehk kella üheksa paiku , metroosissekäigu juures sagis veel palju inimesi . Seal on kohvikulaudade ja sõidutee vahel õige kitsas käik , nii et inimesed peavad kogu aeg tõuklema , riivavad laudu . Mõtlesin oma õdedele , õieti Küllile . Veresidemed ei loe lõppude lõpuks midagi . Me jääme võõraks ja parem on , kui me ei kohtugi enam . Ja nõndanimetatud armastusesidemed loevad veel vähem . Mul polnud tunnetki , et Aļcha räägiks mulle kellestki , keda ma tean . Aga siis , just sel hetkel , kui tal silmad märjaks läksid või mulle tundus , et läksid , näis mulle äkki , et minu vastas istub Amid . Ja et see kõik on juba olnud . Ka Amidil läksid silmad oma lugude peale kergesti märjaks . Ta oli tegelikult väga õrnahingeline , alles pooleldi laps . Sellepärast see hõre habe mõjuski ta näol nii õudselt . Nagu mingi käsn , vähk , sammaspool . Ja jälle kuulasin ma kedagi . Tookord oli see vend , nüüd õde . Ma sain aru , et Aļcha on minu sama hästi kui unustanud , ta vaatas tänavale , kuhugi ringtee keskel oleva skvääri kohale tumesinisesse kevadõhtu taevasse , kus nagu irooniaks rippus ilus õhuke noorkuusirp . Ei , ta ei näinud mind ega vist ka midagi muud ümberringi . Aga samas oli minu kohalolek tähtis . Ma kuulasin teda . Nüüd läksid minul silmad märjaks . Mitte Amidi pärast , kes oli kadunud ( seda lugu seedisin ma alles hiljem , tagantjärele ) , vaid enda pärast , kelle missiooniks selles suures linnas oli olla ühe berberi perekonna lugude kuulaja . Pihiisa . Kuigi ma olen ennast tundnud alati pigem pojana , hüljatud pojana , mitte mingi isana . Moslemitel muide vist ei ole pihti . Aga Aļcha , nagu ta mulle jutu käigus tunnistas , olevat kunagi , Mauriaci lugemise mõjul ilmselt , mingist romantismist ( selles ratsionaalses analüüsis oli midagi väga prantsuslikku , Aļcha oli ikka väga hästi assimileerunud , paremini kui Amid , kes tegelikult kunagi õieti prantsuse kirjandusele , mida ta õppis , pihta ei saanud ) , mõelnud ennast ristida lasta , katoliiklaseks hakata . " Tead ju , Neitsi Maria ja kogu see lugu , " ütles ta kibedalt , eneseirooniliselt muiates . Ta olevat tol ajal isegi armunud ühte tüdrukusse , kelle nimi oli nimelt Marie . Nüüd olevat tal hea meel , et ta seda ei teinud , et ta kiriku ukselt alati tagasi pööras . Miski oli teda siiski tagasi hoidnud . Sest hiljem , Amidi pealt nägi ta selgesti , kui totter see on – religioonid , usku pöördumine . Kui pime , kui arg , kui pateetiline ! Amidiga oli aga läinud nii , et ta hakkas aina vähem ennast kodus näitama . Öösiti oli ta varemgi ära olnud , aga siis ilmselt teistel põhjustel . Ja siis oli ta koju tulles alati olnud vaikne , armas ( doux ) , oli temaga ja emaga lobiseda tahtnud , justkui soovides mingit nähtamatut süüd lunastada , kuigi nad talle midagi ette ei heitnud , isegi mitte mõttes . Nüüd aga oli ta koju tulles tujukas ja karm , vahtis kõike põlgava pilguga , solvas ema , ajas ta nutma , sai ilmselt ka ise haiget , aga läks sellest ainult veel rohkem õigust täis , jooksis varsti jälle ära . Kuni ta enam ei tulnudki . Ühel päeval oli ta helistanud kuskilt Inglismaalt , kust , ta ei öelnud . Ta oli rääkinud emaga ; temaga , Aļchaga , oli keeldunud rääkimast . Kinnitanud , et temaga on kõik hästi , ärgu nad muretsegu ega oodaku , et ta liiga tihti helistab . Ta teenivat nüüd ainult Allahit ja olevat õnnelik . Nad said aru , et ta õpib mingis Inglismaal koraanikoolis . Ema olevat sel perioodil nagu kokku vajunud , väga kiiresti halliks läinud . Amid ei saatnud neile kunagi oma aadressi ega öelnud telefoninumbrit . Nüüd , kahe nädala eest oli ta uuesti helistanud ja teatanud , et on teel pühale maale , Mekasse , ja et Allah on suur . " Ega ta sulle pole helistanud ? " küsis Aļcha äkki imeliku ettevaatliku häälega . Ma sain aru , et see küsimus oligi kogu kokkusaamise mõte . Et tal oli olnud väike lootus minu kaudu midagi teada saada . Ta tunnistaski , et kui ma neile olin helistanud , oli temas äkki tärganud lootus , et äkki on Amid hoopis tagasi Pariisis , et ma olen teda näinud või on ta mulle helistanud ja sellepärast otsisin ma teda kodust . Aga mul polnud Aļchale loomulikult mitte midagi teatada . Ma usun , et ta jäi mind uskuma . Ma andsin talle oma numbri , et ta mulle helistaks , kui ta midagi kuuleb . Umbes aasta hiljem ta helistaski mulle . Aga see oli ainult lootusetu katse , nii-öelda viimase võimaluse proovimine , et kui äkki mina ikkagi tean midagi , mida nemad ei tea . Nemad polnud Amidist sestsaadik , kui ta Mekasse läks , enam ühtegi elumärki saanud . Nad ei julgenud teda ka ametlikult otsida , sest ... Tol ajal räägiti juba päris palju islamiäärmuslastest , " integristidest " , kes kasvasid välja just samasugustest eeslinnamošeedest , kus Amidki koos oma Rachidiga käis ( ka Rachid kadus , võimalik , et nad on tänini koos ja et see aseksuaalne , aga seda erootilisem abileluvorm , usu- või relvavendlus , on veel üldse kõigist kõige püsivam ) , ja kes hakkasid Prantsusmaa valitsusele aina enam peavalu tegema . Ratsionaalselt ma küll seostasin neid jutte raadiost kuulates või lehest lugedes Amidiga , aga emotsionaalselt ma ikkagi ei uskunud , et temal selle kõigega mingit pistmist on . Nii palju kui neid " integriste " näidati , paistsid nad tõeliste pestud ajudega tüüpidena . Ja ajupesu on veel pehmelt öeldud . Selle nimi on pigem lobotoomia , lõikus . Miski on neil inimestel ära lõigatud , mingi koht on tuimestatud . Ja muidugi mitte ainult neil . Kui ma nüüd poolteist kuud tagasi Tartus ( kui kaugel see kõik on ! ) kuulsin Le Peni edust valimistel , mõtlesin ma sellele , et kõik on nii sümmeetriline ja et inimühiskondade liikumine mingis suunas on sama palju ratsionaalne , sama palju mingi mõistuse poolt juhitav kui kalaparvede , planktonipilvede dünaamika ookeanis . Aeg-ajalt võtab inimpopulatsioon ette ennasthävitavaid sööste . Sel ajal on inimesed , enamik , vist kõige õnnelikumad . Minu teadvuses toimus mingi lühiühendus nende islamiintegrismijuttude ja Amidi loo vahel aga alles läinud sügisel . Pärast <arv>. septembrit räägiti Prantsusmaal palju sellest , et Al Qaeda liikmete seas oli ka prantsuse päritolu moslemeid , üks teatav Zaccarias Moussaoui võeti USA-s kinni jne. See kõik aga mulle veel ei mõjunud . Siis ükskord lugesin Libérationist reportaaži tollest " terroristide " vangilaagrist , mille USA võimud tegid oma Kuuba Guantįnamo baasi . Seda oli näidatud ajakirjanikele , et veenda neid ilmselt selles , et vange peetakse sündsates tingimustes . Aga võib-olla just vastupidi , hirmutava sõnumi saatmiseks . Sest kirjeldus oli tõesti õudne . Väikesed raudpuurid , kus kõrvetava päikese , neljakümnekraadise kuumuse eest kuhugi pugeda pole . Afganistanis kinni nabitud poisikesed , mõned alles kuueteistaastased , keda peetakse ahelates , kes on peaaegu loomastunud , nüristunud , ei saa enam aru , mis nendega toimub . Neelasin seda kirjeldust ahnelt , sest korraga mulle koitis , et Amid võib ju olla ka nende seas . Kuigi muidugi ei ole . Aga et igal juhul on ta ilmselt , ja tagasipöördumatult , paiskunud maailma , mida valitsevad seadused ei olnud tehtud küll tema jaoks . Amid , õrn , fantaseerima kalduv , mütomaaniline Amid nende kõrbetuules hõljuvatesse kaltsudesse , turbanitesse , habemetesse , kalašnikovidesse kostümeeritud hernehirmutiste seas ! Mingis laagris , lõkke ääres ( aga kui ta ongi õnnelik ? – just see idee tundus mulle korraga kõige võikam ) , kuskil mäekurul , koopas , kust ameeriklaste ülisofistikeeritud pommid inimesi välja põletavad nagu täisid . Tegelikult alles sel hetkel sain ma aru , et ma olen ta kaotanud . Et mul üldse on keegi olnud – keegi , kes minuga rääkis , või kui ka mitte minuga , siis igatahes mulle – ja et ma olen ta kaotanud . Äkki tundsin ma tohutut raevu . Ma pole hiljem ega varem tundnud säärast nimetut raevu , see oli peaaegu mingi võõras jõud , see kohutas mind . Aga kuskil salajas ma nautisin seda , ja nautisin määratult , palju rohkem kui ühtegi orgasmi . Ma needsin ära kõik religioonid , kõik jumalad , nii palju kui mul neid meelde tuli . Mulle tundusid nad korraga nii naeruväärsed oma väljamõelduses , need tühjad papikujud , need sõnamonstrumid , inimliku idiotismi ülim saavutus ! Olgu nad neetud ! Ja kui neil tõesti peaks kogu oma gängi peale kokku olema mingitki võimu ( kuigi monoteistlikus maailmapildis kujutatakse neid maffiabosse rohkem üksiküritajatena , peaaegu romantiliste don Quijote'idena ) , siis võiksid nad olla nii kenad ja teha nõmedale inimkonnale , kes muidugi ei vääri mingit heategu , selle ainsa heateo , mida nad talle , olgu eraldi võttes või grupiviisiliselt , siiski võlgnevad , arvestades seda sajanditepikkust koogutamist ja vastastikust vihkamist , mida see ahvikari , kes nad välja on mõelnud , nende altaritele on kallanud – jah , siis ometi võiksid nad teha inimkonnale selle viimse ( ultime ) heateo : vabastada meid kõigist religioonidest . Palun ! Et sellega oleks lõpp , nüüd ja igaveseks . Ja vabasta ( või vabastage , juhul kui te tõesti maailma omavahel mõjupiirkondadeks olete jaganud , nagu hiina maffia ) , palun , meid ka kõigist tulevastest ja olevatest pahupidireligioonidest , antireligioonidest , mis ei julge öelda oma nime . Ja siis , minge sinna , kust te olete tulnud . Olge omaette . Selle raevupurske järel ( mida ma siin vaid ligikaudselt reprodutseerisin , see polnud üldse nii sõnaline ega ratsionaalne ) tundsin hetkeks peaaegu kirgastumistaolist naudingut , kogu keha läks soojaks , mind ümbritses nagu õnnis valgus . Siis see kustus ja mind haaras hirm . Mul hakkas endast kahju . Istusin sinnasamasse oma korteri põrandale ja nutsin nagu laps . Nagu siis , kui ma olin vanaemale vastu hakanud ja ootasin nimetut karistust , mis pidi saabuma siis , kui isa koju tuleb . Ma olin maailmas täiesti üksi . Ma polnud vist lapsepõlvest saadik nii nutnud . Sinna kadus kõik , mu elu võõrsil , koduigatsus , tulevikuhirm , lootuste aeglane kulumine , Liz Franz . See nutt oli omakorda nauding , veel sügavam nauding kui raev ja needmine . Jäin sinnasamasse põrandale magama . Järgmisel päeval helistasin Liz Franzile , et teda Pariisi kutsuda . Ma olin otsustanud , et sellega tuleb teha lõpp , et ma ütlen talle kõik , nagu on . Ei mingit juttu pardipojast , kelle ta peaks vabaks laskma – nagu ma olin talle eelmisel kevadel ilma nähtavate tagajärgedeta rääkinud Kunstide sillal , kus me puupingil päikese käes istusime . Jõgi helkis kevadiselt , suurvesi kandis silla alt läbi mättaid ja puuronte . Siis ma ütlesingi talle , et lasku ta oma pardipoeg vabaks . Ta ütles , et ta ongi juba lasknud . Ma ei uskunud teda . Ma sain aru , et ta vastas mulle sama kujundlikult , kui ma olin küsinud . Et teatud mõttes ma olin muidugi vaba , meie suhe oli palju muutunud , sest aeg oli seda lihtsalt kulutanud , me olime harjunud . Mina tema buldogiliku armastusega , tema minu jõuetu , aga visa vihkamisega . Jah , vanad abikaasad on ilmselt tõesti teineteisest lõpuks üsna vabad , sest nad lihtsalt ei märka enam seda nähtust enda kõrval . See pole enam kõrval , see on nemad ise . Aga nüüd , sellel needmise- ja nutujärgsel hommikul ma tahtsin talle öelda otse : lõpetame ära , aitab . Ära helista , ära saada mulle raha , ära kirjuta . Ma ei vasta niikuinii . Ja raha saadan tagasi . Ma ei saa sulle tagasi anda , mis sa oled andnud , aga tegelikult ma arvan , et me oleme tasa . Mulle tundus , et seekord ma saan sellega hakkama , ma olin rahulik ja otsustav . Aga telefon ei vastanud . Ega olegi sestpeale vastanud . Ja ilmselt täna õhtul ma näen Liz Franzi . Ja ma ei teagi enam , mis ma talle siis ütlen . Ma oleksin nagu kõik ära öelnud . Aga nagu alati , on ta mu üle mänginud . Sellega , et ütles ise esimesena ja mitte sõnadega , vaid tegudega . Tuli ikkagi välja , et minul oli teda rohkem vaja kui temal mind . Ausalt öeldes ei kujuta ma päris hästi ettegi seda naist , kes mind täna õhtul seal Townhouse'i baaris peaks ootama . Või tuleb Umberto siiski üksi ? Nii või teisiti , miski peab täna õhtul selguma . Ma ei tea ainult , mis ma teen selle vahepealse ajaga . Ilmselt käin . Siin linnas saab lõputult käia , veel lõputumalt kui Pariisis , selle olen ma ruttu ära õppinud . Kogu aeg tuleb midagi uut vastu , sa lähed endal meelest ära . Elu muutub kergeks . Ainult jalad muutuvad lõpuks raskeks . Lõpuks oled nii väsinud , et koju jõudes ( ma ütlen selle õmblusvabriku kohta juba loomulikult kodu , sest mis muud kodu mul praegu on , ma isegi tunnen juba ühe hiinlase teiste seast ära , see halli ilusti pöetud habeme ja kuldraamidega prillidega vanamees on siin vist mingi omanik või ülemus , ta tervitab mind lahkelt ja ta meeldib mulle , ma tahaksin , et ta oleks mu isa ) vajud voodisse ja magad . Linn on sinust läbi uhtunud nagu jõgi , sa ei mäleta midagi . Kuigi ma pole enam võimeline oma tookordsete needuste raevuks , ei võtaks ma neist ka midagi tagasi . Ma tean , millest ma räägin , rääkides religioonidest , usust . Ma tean , et usk pole mitte ainult oopium , mitte ainult ajupesu , et ta on midagi hoopis hullemat . Häving , enesekaotus . Elav sina vahetatakse välja näiliselt elava sinu vastu . Nagu nendes eesti muinasjuttudes , kus Vanatühi vahetab päris lapse kasetohust , kaltsudest ja tilgast inimverest tehtud valelapse vastu , keda ema siis kussutab ja kasvatab nagu päris last . Kuni juhtub midagi hirmsat . Kas läheb tohtlaps ahjusuu ees põlema ja põletab terve elumaja maha . Või tuleb Vanatühi " omale " järele , või hakkab valelaps kogu perekonda terroriseerima , allutab kõik oma võitmatule tahtele . " Kokkupõrge reaalsusega " üldiselt usku ei hävita . Reaalsusel on uskliku jaoks alati mingi viga küljes , see pole päris see . Näiteks Jumal ei tee kunagi kurja , kuigi lapselegi peaks selge olema , et kui ta on tõesti olemas ( hüpotees , mida tõepoolest lõplikult ümber lükata ei saa , nagu ka tõestada ) ja kui ta on kõikvõimas , siis teeb ta peamiselt kurja , ja vahel ajaviiteks ka natuke head . Aga mine räägi seda usklikule . Üks vastusevariant on see , et Issanda teed on läbitungimatud meie mõistusele ja tumedad meie arusaamisele . Ühesõnaga , et kõik kuri on kuidagi hea . Teine variant on see , et kurja teeb keegi teine . Kas Kurat . Või inimene . Või Kurat inimese läbi . That's it . Uskliku maailm on hermeetiline . Ma tean seda omast käest . Tegelikult pole mu usk Liz Franzi kokkupuutel tõelise Liz Franziga kaotanud midagi oma eksklusiivsest jõust . Mis siis , et tõeline Liz Franz oli pateetiline vana naine , kes pidas mind raha eest kui oma viimast suurt kapriisi , kes lakkamatult ennast pettis , kujutades ette , et ma armastan teda ... Ja ei petnudki . Sest ma armastasingi . Õigemini , uskusin . Mitte just täpselt seda , kes värvis oma juukseid , viibis hommikuti tund või isegi kaks tualettruumis , ajas jalga need naeruväärsed kitsad Armani teksad , jättis oma intiimpesu mu kappi , üritas mulle süüa teha , mida ta ei osanud , mille juures ta oli saamatu ja kohmakas ja mille tulemusel , tundidepikkuse vaevanägemise tulemusel , valmisid vaid kas üle- või alakeedetud spagetid kibedaks söestunud küüslauguga , mida ta nimetas allio et olio ja mis tõesti süüa ei kõlvanud ( ma pole toidu suhtes snoob ) , nii et pärast tuli ikka välja minna või midagi koju tellida , või pidin ma ise ruttu midagi valmistama . Mitte seda vanemat naist , kellel ilmnesid mitmed terviseprobleemid , sest viimasel ajal nägi ta tihti erakordselt halb välja ja hoidis ennast püsti ilmselt vaid rohtude najal ( nägin neid vannitoas tema suures kosmeetikakotis sorides , nende nimed ei öelnud mulle midagi , aga kapsleid oli vähemalt kuut eri sorti ) , ja muidugi tahte najal . Eks ta siis Roomas Umberto juures põdenud . Ja mulle oli see ükskõik . Ma olin tema kannatuste suhtes täiesti immuunseks muutunud . Nii läheb see kõigiga , kes meid armastavad . Nad armastavad meid ju niikuinii . Muretsemiseks pole põhjust . Aga haiglane ta oli . Mulle tundub , et ta ei käinud Roomas viimasel ajal enam sugugi väljas , sest alati , kui ma helistasin , oli ta kodus . Pariisis , kui me jõe ääres jalutasime , ei jõudnud ta minuga sammu pidada . Ma küll aeglustasin käiku , aga mitte ka nii palju , et ta poleks hingeldama hakanud . Kunstide sillal istet võttes ma lihtsalt halastasin talle , sest mulle tundus , et ta kukub kohe kokku . Ja ühtlasi näis ta mulle küllalt nõrgana , et ma julgesin välja tulla oma pardipoja-jutuga . Aga temas oli veel küllalt jõudu , et anda mulle see ootamatu vastus . Või võtame tema kombe mulle väikesi mälestusesemeid kinkida . Milline pateetiline moodus teise inimese enda külge köitmiseks , enda meeldetuletamiseks . Sest alati tõi ta mulle mõne väikese tarbetu iluasja . Mõne portselanist pühakukujukese , sinisest klaasist püramiidi , mägikristallist kuule , hõbedast pistodakujulise paberinoa ( selle eest pidin talle frangi andma , sest muidu ajavat noa kinkimine tülli ) , seest kullatud armulauakarika , ostetud kuskilt Rooma antiigiärist . Ma olin sellega juba harjunud , isegi ootasin teatud põnevusega , millise " väikese asja " ta mulle seekord toob . Neid kogunes ajapikku nii palju , et olin sunnitud muist minema viskama , ära andma . Ja ikkagi vedeles neid kõigil riiulipealsetel mu väikeses korteris , sest hinnalisemaid ma raatsinud ka ära visata või anda . Ja kellel neid vaja on ? Mulle isiklikult ei meenuta mälestusesemed midagi . Rohkem kui see , mida ma niigi mäletan . Aga ma mõistan , et nende toomine , nendega minu korteri dekoreerimine oli samasugune naiselik woodoo nagu aluspükste kinkimine , oma pesuesemete minu kappi jätmine . Arundhati Roy kuulsa raamatu järgi ( mis oli minu meelest vaid pooleldi hea , selles osas , mis puudutas lugu ; tema heakirjanduslik pretensioon oli aga tüütu ) hakkasin Liz Franzi omaette nimetama Väikeste Asjade Jumalannaks . See tegi mulle nalja . Naersin mõnikord üksi . Mõnikord teevad täiesti labased asjad mulle lõputult nalja , ma võin nende peale kas või sada korda omaette naerda puksuda , kui nad meelde tulevad . Ja igal pool tolmu koguvad Liz Franzi väikesed asjad tuletasid mulle seda jumalanna-hüüdnime tihtipeale meelde . Tihtipeale sain ma natuke naerda . See oli tõeline Liz Franz . Aga oli veel ideaalne Liz Franz , pärit hoopis teisest ajast , raadiost , noorusest . Ja kui tõeline Liz Franz muutiski seda ideaali , siis paradoksaalsel kombel teda vaid veelgi tõstes , veelgi kättesaamatumasse kõrgusesse lennutades seda , mille ma olin rajanud endale murdeeas radioola juures masturbeerides , nuttes , palvetades . Jah , palvetades Liz Franzi laulude sõnade ja viisidega , tema häälega tema poole , ja saades alati ka vastuse . Minu jumalanna vastas mulle alati , tarvitses mul vaid must kettake võtta roosa-valgekirjust ümbrikust , grammofoni käpp õigele kohale lükata , nõel alla lasta . Ometi , meie tutvuse ajal ma peaaegu enam ei kuulanud tema laule . Kuigi tuli ette paar nõrkusehetke , tuleb tunnistada . Aga neile tegin ma lõpu nii , et hävitasin kõik Liz Franzi fonogrammid . Ma arvan , et ta teadis seda , tal oli ju aega minu juures mu plaate sorida , nii nagu mina sorisin tema kosmeetikakotis ( sama müstilised kui medikamendid , olid paljud tuubid ja topsid : ilukeemia on tõeline kõrgteadus , milles asjasse pühendamatul on praktiliselt võimatu orienteeruda ) . Aga see ei tähenda , et ma poleks edasi arendanud oma fantasmi Liz Franzist . Sel ajal nimelt , meie " abielu " esimestel aastatel hakkasin huvituma ooperist . Tõsi , juba lapsepõlves oli ooper mind kuidagi fastsineerinud , selle kostüümid , treppidest laskuvad , efektselt " sisse tulevad " diivad , keda ma üksi kodus olles järele aimasin , riietades ennast ema kleitidesse , ehtides ennast ema odavate pärlite ja hõbeprossidega ( üks neist oli siiski hinnalisem , ema kutsus seda " filigraaniks " ) . Kuid ma ei kannatanud ooperilaulu , see oli minu meelest lausa talumatu , see kõrgetel nootidel huilgamine . Ennast diivaks riietades ja koleda häälega kiljudes ma ühtlasi parodeerisin , pilkasin ooperit . Ma tajusin ilmselt juba siis instinktiivselt , et tegemist on anakronistliku , kaitsetu , väljasureva žanriga , lõputult pikendatava agooniaga , žanriga surivoodil , kus ta enam ei suuda ennast kaitsta pilgete ja solvangute vastu , kuid võib siiski oma jõuetu pea uhkelt seina poole pöörata , jäädes igavesti – ja mõistusevastaselt – jumaldatuks . Ma arvan , et kui Liz Franzist ei saanud ooperilauljat , kui teda tookord tänu " kahe kondise " vandenõule Tartu muusikakooli vastu ei võetud , siis oli see tema õnn , see oli osa tema saatuslikust , takistamatust tõusuteest . Sest siis , kui temast oleks laulja saanud ( ja looduslike eelduste keskpärasuse ning kultuurilis-päritoluliste eelduste puudumise tõttu – maaplika nagu ta oli – oleks temast tulnud parimal juhul keskpärane laulja , provintsiteatri prima donna ) , oli suurte ooperidiivade aeg niikuinii juba möödas . Maria Callas oli ja jääb igavesti viimaseks . Koos oma dekadentlike lavastajate , eelkõige selle Viscontiga , kellesse ta lootusetult armuda oskas , puhus ta sureva , juba poolsurnud ooperi veel kord elavalt leegitsema . Paljude inimlike ja kultuurinähtuste ülim õitseng saabub just nende lõpu eel , õieti alles pärast lõppu , mingi järelpuhanguna , mida romantiliselt ( aga ooperi puhul on see igati kohane ) võib võrrelda tolle punase hiilgusega , mida loob pilvedele juba loojunud päike . Maria Callase ilmumise ajaks oli ooper juba täielikult tardunud . Laulja – enamasti paks ja inetu , mida kostüümid ja grimm groteskselt varjata püüdsid – tuli lavale , ajas käed laiali ja esitas oma aaria . Publik hindas asjatundlikult tema ülemiste nootide kvaliteeti , pikkust . See oli teatud liiki cuisine des connaisseurs , haute couture , määratud samale ühiskonnakihile kui needki . Pluss üksikutele veidrikest , dekadentidest ( enamasti vanadest homoseksuaalidest ) fännidele . Ka Maria oli alguses paks ja inetu , pidas ise ennast kaunitarist õe kõrval lausa konnaks , ajas samuti käed laiali , nagu teda oli õpetatud . Aga temas põles mingi jumalik , kuratlik tuluke . Ta sai aru , et see pole see . Ta tundis , et ooperit ei tule mitte laulda , vaid elada . Ja instinktiivselt taipas ta ka seda – millega ta teadlikult kunagi ei leppinud – , et see elamine , see elu andmine on nagu päris elu andmine , nagu sünnitamine , et see tähendab , et ta annabki enda ära , et talle endale ei jäägi enam muud elu kui see , mis toidab tema kunsti , ooperit . Tema kunstnikuinstinkt oli täiuslik . Kuigi ta polnud saanud mingit moodsat lavakooli , valdas ta kõiki vajalikke kehatehnikaid , leiutas neid ise . Nii räägitakse tema kuulsast " sillalt langemisest " Visconti " Somnambuuli " lavastuses . Ta ei kukkunud tegelikult kuhugi , aga kõigile tundus , et ta kukkus , langes , kinnisilmi , nagu tõeline somnambuul . Kõik ahhetasid . Selle kukkumiseillusiooni saladus olevat seisnenud vaid ühes täielikus väljahingamises : ta lasi õhu kopsudest välja , langes äkki nagu kokku . Või Visconti jutt sellest , kuidas Maria Normana sisse tulles jõudis oma ülemise noodini alati täpselt sel hetkel , kui tema vasak jalg tabas kaheksandat trepiastet . Kõik oli allutatud täpsusele , kogu ooper elas ja hingas Marias selle saatusliku , vääramatu kirega , millega armastavad – vist ainult naised . Ja kui ta oli õnnetult armunud homoseksuaalsesse Viscontisse , siis oli seegi tegelikult vaid vajalik ohver tema kunsti altarile . Tollessamas " Somnambuulis " olevat olnud stseen , kus ta läheb kinnisilmi , ja tõeliselt kinnisilmi , diivani juurde . Visconti kasutas tol ajal ühte üsna haruldast parfüümi , alati ainult seda . Maria palus tal lõhnastada sellega ühe taskurätiku ja pani selle alati enne etenduse algust sinna diivanile . Selle lõhna peale ta kohale läkski . Õnneks ei tulnud kellelegi orkestrist pähe seda parfüümi tarvitada , sest siis oleks diiva võib-olla otse orkestriauku marssinud . Teatavasti ei olnud Maria häälematerjal sugugi laitmatu ja temast oli ka tema kaasajal tehnilises mõttes paremaid lauljaid ( nagu tema igavene rivaal Renata Tebaldi ) . Paljud arvavad , et tema mängutehnika , tema ooperis seninägematu loomulikkus , orgaanilisus , elulisus , olid " vaid " tema keskpärase hääle kompensatsioonid , teatud mõttes ülim otsusekindlus häälest hoolimata ooperidiivaks saada . Kuid ka plaatidelt kuulates on Maria kaugelt mõjuvam kõigist kunagi olnud ja plaadistatud lauljannadest . Mis siis , et see pole alati nii särav , nii puhas , nii kandev . Aga koos nootidega väljub temast tundeid , mis tulevad nii sügavalt , et mulle meenutab see alati ma ei tea mida verist , lihalikku : sünnitust , orgasmi , skalpelli , mis ihusse lõikub . Loomulikult maksis Maria selle eest kõige kõrgemat hinda , maksis oma eluga . Mitte selles mõttes , et keegi " ohverdab " oma elu , sureb kellegi või millegi eest . Kellel on vaja meie surma , ühte laipa ? Ta maksis eluga selles mõttes , nagu ma juba ütlesin : andis seda ära terve elu , kuni ta tõepoolest nii kurnatud oli , et enam midagi anda polnud . Aga mitte see polnud enam ohver , see surm , mis tuli viiekümne viiendal eluaastal , kui ta juba aastaid enam ei laulnud , vaid elas tagasitõmbunult oma Pariisi-korteris , täielikult purustatud oma " isikliku elu " luhtumistest . Oma ohvri oli ta juba toonud , need viimased vaikivad aastad olid veel vaid järelelu , tühja kesta kurblik agoonia . Ja seda ihaldatud isiklikku elu ei saanud ta endale kunagi . Ei Viscontilt , loomulikult , ei oma igavalt vanalt mehelt , kes oli eelkõige tema impressaario ja kellega nad õhtuti voodis kõrvuti viimase etenduse värsket kriitikat lugesid , ega ka sellelt oma " elu armastuselt " , sellelt monstrumlikult miljardärilt , konnalikult inetult Aristoteles Onassiselt , kes lõpuks , lihtsalt deliirsest kirest Jumalanna ( Diva ! ) põrmu paisata , hankida endale sellega veel rohkem võimu ja suurust , vahetas Maria välja Jackie Kennedy vastu . Kõik see allus , kui tagantjärele vaadata , ainult ühele : Maria Callase eksimatule kunstnikuvaistule . Ta pidi saama õnnetuks ja ta leidis alati , ka kinnisilmi üles oma mõrtsukad , oma piinajad – ja oma inspireerijad – , nii nagu ta läks Visconti lõhnastatud taskuräti peale . Ta tappis ka oma lapse , see tähendab loote , mille Aristoteles Onassis temas idanema oli pannud , aga keda ta ei lubanud Marial sünnitada . Ja isegi hoolimata sellest abordist ja kahtlemata arvukatest seksuaalvahekordadest , jäi Maria teatud mõttes neitsiks , nagu jääb vist iga naine-kunstnik , ja võib-olla ka iga mees-kunstnik . Ta ei pidanud iial tõeliselt " kuuluma " kellelegi , ühelegi mehele , ühelegi inimesele , kuigi see oli see , mida ta igatses kõige palavamalt , ainus eesmärk , mille nimel ta uskus täiustavat oma kunsti . Isegi tema tuhk , mis viimase tahte kohaselt oleks pidanud puistatama vette Onassise saare Scorpiose all , kus Maria uskus end olevat olnud kord õnnelik , hajutati Kreeka sõjalaevalt ametliku tseremoonia käigus lihtsalt " kuhugi Egeuse merre " . Maria Callas kuulub kreeka rahvale , väitis valitsus . Ja tema kunstiga teenitud miljonid läksid jagamisele vihatud ema , kadestatud õe ja põlatud abikaasa vahel . * Tol ajal hakkasin ma ooperist huvituma oma teada lihtsalt igavusest , samuti oli ooperiplaatide kuulamine ( mis enamasti olid samuti endiselt igavad ) teatud trotsiavaldus Liz Franzi vastu . Tema nimelt ooperist ei huvitunud . Mulle meeldis teda piinata sellega , et me kuulasime õhtu otsa koos Maria Callast . Aga nüüd näen ma selgesti , et mu ooperivaimustus , mu Maria Callase jumaldamine ( mis ei läinud kunagi küll selliste äärmusteni nagu igasugu nipsasjakeste ostmine , Callase elu peensuste uurimine , palverännakud , mida võtavad ette paljud Maria fännid ) polnud midagi muud kui teatud uue läike andmine Liz Franzile , kes oma reaalsuses ja tüütus lähedalolus tuhmuda ähvardas . Maria Callas oli minu jaoks tegelikult Liz Franz . Tõeline , päris Liz Franz , Liz Franz oma ideaalsel ja ühtlasi kõrgemas mõttes reaalsel kujul . Tuleb ju tunnistada , et neis oli paljugi paralleelset . Ka Liz Franzi kunst kuulus väljasurevasse žanri . Ta oli viimaseid lülisid selles suurte lüüriliste varieteelauljataride rivis , kuhu kuulusid sellised suurused nagu Marlene Dietrich , Edith Piaf jt. Nende kunstis oli alati midagi sügavalt isiklikku , nad ise olidki oma kunst , nad olid absoluutselt ebastandardsed , nii et selles mõttes on mingist rivist rääkida nonsenss . Minu meelest nüüdsed popstaarid , nagu näiteks Madonna , enam sellesse kategooriasse ei kuulu . Nad on juba tooted , nad pole enam päriselt inimesed . Kuid see , inimeste muutumine toodeteks , on vist universaalne tendents ega puuduta ainult popartiste . Nemad väljendavad seda vaid puhtal , kõigile nähtaval kujul . On eeskujud , iidolid , nagu alati . Nende järgijad on näiteks need arvutud superbody'd , keda ( tahaks öelda m i d a ) kohtab siin linnas juba igal sammul . Need suured , täiuslikult proportsioonis , absoluutselt musklis , absoluutselt sileda , veatu nahaga , metalselt helkivate juustega , kummaliselt tühja pilgu , äravahetamiseni sarnaste ilmetega olendid ei ole enam inimesed vanas mõttes . Selliseid olevusi ei ole planeedil Maa veel kunagi varem elanud . Kreeka klassikalised iludused on nende kõrval äbarikud . Ma arvan , et asi algas nais-popstaaridest , levis kiiresti supermodellidele , kuni selle võtsid üle homoseksuaalid , need alati hiilgavad jäljendajad , kes jäljendatava nähtuse alati ka seniolematutesse kõrgustesse kannavad . Ja sealt , neilt pioneeridelt , levib see üle kogu ühiskonna . Iga office girl tahab olla vähemalt nagu Madonna või kes need supermodellid kõik ongi – Linda Evangelista ? see on vist juba vana ? – , iga väike investeerimispankur sarnaneda sellele nimetule , masinlikule ideaalile , mida teaduslikult kultiveeritakse gym'ides , mille toitmiseks farmaatsialaborid arendavad aina uusi , ülikalleid toiduasendajate , pseudohormoonid sarju . Muidugi kaasnevad nende ideaalide järgimisega , nagu igasuguste ideaalide puhul ( mis olemuselt on kõik ebainimlikud ) , tumedad , valusad tagasilöögid . Toitumis- ja psüühikahäired , enesetapud . Keegi ei tea veel , mis saab neist poolkunstlikest , futuristlikest olenditest vananedes . Liz Franzi kunst aga kuulus niisiis vanasse , nüüdseks praktiliselt hüljatud voolu , kus luges veel isiksus . Nüüd tahetakse olla omapärane ( see tähendab silma torgata ) , kuid isiksust jälestatakse . Isiksus on nüüd tegelikult midagi peaaegu sama õudset , piinlikku kui " hing " , " süda " . Viimane on organ , mille hea käekäigu eest tuleb hoolitseda dieedi ja harjutustega . Ja kõik . Ei mingeid metafoore . Tegelikult tõmbus Liz Franz tagasi just täpselt õigel ajal. Ta teadis , mida teised veel ei teadnud : et tema kunstiga on lõpp , et selle aega ei tule enam . Et tal on aeg surra . Või on see vaid minu fantaasia ? Ma ei mäleta enam kindlasti , kas ma kunagi konkreetselt mõtlesin Liz Franzi tapmisest . On tõsi , et ma oleksin ta tihti tahtnud enda kõrvalt likvideerida , kinni keerata nagu raadio . Aga kujutluseni mõrvaaktist , noast , püstolist , isegi mürgitamisest , ma siiski vist kunagi ei jõudnud . Me ei saa oma jumalaid tappa , isegi mitte mõttes . Kui nad surevad , siis ainult omast vabast tahtest . Kui ma eile õhtul Townhouse'i baari jõudsin , oli Umberto Riviera juba seal . Baar ise mind ülemäära ei üllatanud , sest ma olin ennast eelnevalt informeerinud ja teadsin selle asutuse iseloomu . Kohalik gay-magasin HX , mis , nagu ikka , kujutab endast sellele spetsiifilisele ning suhteliselt ostujõulisele tarbijagrupile suunatud teenuste ja kaupade reklaamkataloogi , iseloomustab Townhouse'i järgmiste sõnadega : Upscale professionals and their fans gather around the piano or cruise the downstairs club . [ ... ] Take your pick of three bars ; lots of suits and blazers . Ühesõnaga , mõtlesin baari esimesest ruumist läbi minnes ja kenasti diivanitel istuvaid kujusid vaadates , vieux Monsieur meets his escort . Arutlesin ka endamisi , kummasse kategooriasse mina peaksin kuuluma , ega jõudnudki ära otsustada ( mul polnud ei bleiserit ega ülikonda ja eskordiks olen ma vist juba liiga vana ) , sest enne nägin Umberto Rivierat , kes seisis nimelt kõige taga nurgas tiibklaveri juures . Liz Franzi seal polnud . Umberto tutvustas mulle oma seltskonda . Kõigepealt Marcot . Marco oli noor ilus pikk itaallane . Ta tegi mulle silma , aga ma tean , et siin linnas ei tähenda see veel liiga palju , see on pigem vastastikune viisakusavaldus . Ei ole ju kena teisest inimesest lihtsalt mühinal mööda minna , kui sa temas midagigi meeldivapoolset märkad . Sain kohe aru , et Marco on Umberto Riviera viimaseid placement'e , hiilgavalt valitud nagu alati . Huvitav , kas Liz Franz , kes nõustas teda nii edukalt immobilier' , kinnisvara alal , andis nõu ka selle sihvaka , ilmselt regulaarselt ( aga mitte liiga tihti ) gym'i külastava mobilier' väljavalimisel ? Igatahes , tegemist oli tõesti esmaklassilise kapitalipaigutusega . Seejärel tutvustas Umberto mind pianistile , kes oli kõhn prillidega mees , silmad klaaside taga imelikult pungis , nagu kogu aeg imestavad . Ta noogutas mulle mängu katkestamata , naeratus tema näol ei muutnud kuju . See oli selline , nagu imetleks ta lakkamatult kogu maailma , aga ei suudaks kuidagi otsusele jõuda , kust otsast peaks alustama oma imetluse väljendamisega . Ta mängis viise mingist muusikalist . Edasi , seina pool ( Umberto seisis kohe pianisti juures , sealt eemale astudes sosistas ta mulle kõrva , et pianistil , kelle nime ma ei mäleta , on aids , et ta oli suremas , aga nüüd on jälle jalul , imetlusväärne ! ) , toetusid klaverikaanele kaks tõelist vanemat m'sjööd . Peab aga ütlema , et kogu seltskonnast oli HX-is lubatud ülikond seljas ainult pianistil . Umberto kandis musti õhukesi " meremehepükse " ja musta polosärki , mille materjalist oli näha , et tegemist on väga hinnalise disainiga , võib-olla isegi Yoshi Yamamoto enda loominguga ( Artur Kallas oli mind Yamamoto poodi vedanud , ta ostab kõik sealt ) . Igatahes midagi väga upscale . Sama , ja veel enamgi , kehtis Marco kohta , kes oli samuti mustas ( vist siidist T-shirt , teksad , mustad valgete paeltega sportlikud kingad ) , ainult et see must hoidis rohkem keha ligi , rõhutades selle skulptuurseid vorme . Kaks vanemat m'sjööd olid aga riides hoopis suviselt ja sportlikult , kandes mõlemad valgeid lühikesi pükse , valgeid sokke ja valgeid jooksukingi . Noorem , veel õige rõõsa näo ja hea rühiga , ning nagu kohe selgus , juba üsna purjus , oli Heinrich . Heinrich teatas , mulle juba päris tungivalt silma tehes , et ta on mu naaber , lätlane . By the way . Ta oli tõesti väga tuttavliku näoga , see tugeva punetama kippuva ninaga saksa-balti tüüp , keda kohtab arvukalt Münchenist Tallinnani . " Minu ema nimelt oli lätlane , " täpsustas Heinrich . " Aga kahjuks ei mõista me vastastikku teineteise keelt . " ( Eesti-läti , pidas ta silmas . ) Ütlesin talle , et käisin just hiljaaegu Riias ja et see linn on wonderful . Heinrich ütles , et ma olen õnnelik , tema on Riias käinud ainult korra elus , juba mitu aastat tagasi . M'sjöödest kõige vanem , minu hinnangul kaheksakümne ringis , võimalik , et juba tublisti üle , ootas oma tutvustamisjärjekorda imposantses poosis , sirgelt klaverikaanele toetudes , nagu toetaks tema klaverit , mitte klaver teda . Tema suvise kostüümi ehteks oli palmide ja punaste kalakestega särk , mis meenutas mulle mu lapsepõlve suviseid lühikeste käistega särke , millega ma Kloogarannas käisin . Tol ajal sõideti Kloogaranda Tallinnast massiliselt elektrirongiga , nüüdseks olevat see paik praktiliselt hüljatud , desaffecté , kuna Eestis peetakse elektrirongiga sõitmist alamklassi tunnuseks . Asi oli nimelt selles , et kord ma küsisin emalt Kloogarannas liivaluidete vahel , kuhu ta pikali oli heitnud – olles eelnevalt oma keha sisse võidnud päevituskreemiga , mis oli valge poolvedel ollus , mida pigistati välja ümmargusest lapikust umbes peopesa suurusest plaskust ( mulle meeldis kohutavalt , kui ema mind sellega määris , aga kahjuks ei kuulunud päevituskreem niisama raiskamisele ) – , küsisin temalt nimelt , mis need on , osutades tema rindadele . Mind tõesti huvitas , mis asjad need on , sellised suured ümarused . Ema vastas : " Palmid . " See kõlas mõistatuslikult , aga tõepäraselt . Meil kodus oli ka üks palm , suur karvase tüvega käpikpalm , mis lõpuks kasvas nii suureks , et see tuli ära anda , ja nüüdsest seostusid selle haralised lehed minu jaoks kuidagi häbiväärselt emaga ja " palm " muutus kahemõtteliseks sõnaks par excellence . Aga ma olin juba harjunud , et sõnad tähendavad tihti mitut asja ja et inimesed ei tee sellest väljagi , nagu oleks neile alati teada , mida just antud hetkel mõeldakse . Vahel mulle näis , et piisaks tegelikult ühestainsast sõnast . Kõik võiks olla näiteks " palm " . Nüüd , tagantjärele olen ma aru saanud , et küllap ( ja mulle meenub , et nii see oligi ) oli ema päevituskomplekti rinnahoidja palmimustriline ja ta arvas , et ma küsin nende kujutiste kohta , ta ei tulnud selle pealegi , et ma ei tea , mis need on . Igatahes Richardi – sest nii see vanahärra ennast tutvustas – ülimalt nooruslikul särgil olid palmid ja see tegi mulle seesmiselt nalja . Kui Richard hiljem vabandas ja restroom'i läks , seletas Heinrich , kellega me selleks ajaks juba teatud määral vennastuda olime jõudnud , et Richard on kuuekümne nelja aastane . Aastaid oli ta olnud viiskümmend üheksa . Siis korraldanud peo , kus diskreetselt , numbrit nimetamata , tähistati tema kuuekümnendat juubelit . Umbes viie aasta eest olevat Richard tõstnud oma vanuse kuuekümne kahele ja hiljaaegu olevat ta selle fikseerinud kuuekümne neljal . Keegi ei tea , kui vana Richard tegelikult on või milline on õieti olnud tema elu , päritolu . Enda väitel olevat ta töötanud Hollywoodis ja ta tundvat tõesti mõnda omaaegset staari , milliseid küll vähe on järele jäänud . Kui nad Heinrichiga aastate eest lähemalt tuttavaks said , olevat Richard , kes esineb üldiselt Richard Aprili nime all , teatanud , et tema tegelik nimi on Richard Goldberger ja et ta ei ole juut . " Minul ei ole sellest midagi , et ta juut on , " ütles Heinrich " Mu boyfriend , Juri , kellega ma kaheksateist aastat koos elasin , oli ka juut . " Sel hetkel jõudis baarist kohale Umberto , kes oli enne küsinud , kas ta võib mulle pakkuda ühe dringi ja oli soovitanud martiinit , see olevat New Yorgi spetsialiteet ja hoopis midagi muud kui see , mida Euroopas martiini nime all juuakse . Tema järel tuli kelner hõbedase šeikeriga ( nii vist on selle kokteilisegamisnõu nimi ) ja uduste klaasidega , mida ta ilmselt jääga jahutanud oli . Ta kallas klaasidesse martiinit , nii et need triiki täis said , pani igasse väikese plastmassmõõga otsa torgatud kolm oliivi . Umberto selgitas , et see on praktiliselt puhas Beefeateri džinn , millele on lisatud paar tilka vermutit . Ta tegi ettepaneku juua minu New Yorki saabumise terviseks ( olin talle juba jõudnud öelda , et mulle siin meeldib ja et ma olen oma Hiinalinna stuudioga väga rahul ) . Jook oli ilmselt tõesti kange , kuigi ei maitsenud nii . Aga hakkas kohe pähe . Seda enam , et kui esimene alkoholivalang mu ajusse jõudis , toimus seal veel üks lühiühendus . Umberto oli ilmselt pianistile märku andnud , sest see oli hakanud mängima uut lugu . Algul oli see improviseeritud sissejuhatus , mis tundus mulle küll tuttav , aga ma ei saanud aru , mis see oli . Kuid ma märkasin , et Heinrich hakkas nutma . Ma polnud aru saanud , et ta nii purjus on , aga ilmselt muusika meenutas talle midagi . Tema suur saksa nina roosas , tervisest pakatavas näos läks veel punasemaks . Siis jõudis mulle pärale , et see viis on Liz Franzi Moskva-aegne laul " Hüvastijätt " ( " " ) . Ja siis jõudis mulle veel pärale , et see , mida ma joon , on martiini . Ja et sama moodi kutsuti jooki , mida ma armastasin juua Tartus Püssirohukeldris , kui raha oli , ja et selle juurde kuulus parimatel kordadel ka mõni Liz Franzi laul , mida baari maki pealt lasti . Mul lõi korraga pildi väga selgeks , aga ma ei saanud aru , mida see selgus tähendab , mis see on , mida ma näen . Heinrich , kes oma silmad kuivaks pühkis , seletas mulle , et tema boyfriend oli surnud viis aastat tagasi aidsi ja et peaaegu kõik tema sõbrad on surnud , ainult tema üksi on haigusest pääsenud . Tal on elus vedanud . " He was a Latvian too , by the way , he was from Riga . He was so sweet . " Heinrich hakkas uuesti nutma , sest " Hüvastijätu " refrääni tuntud viis on tõesti mõjuv . Ma küsisin , sest mulle oli selge : " Juri Katz ? " " Yes , his real name was Juri Katz , but he changed his name , too . Here he was Yuri Antonoff . How do you know ? " Seda küsis ta ilma suure imestuseta ja ma pomisesin , et ma tundsin kedagi , kes teadis Juri Katzi . " Liz Franz ? " küsis ta mingi erilise ilmega . Ja ohkas . Aga samal ajal ründas mind teisest küljest Richard , kes ilmselt juba mõnda aega oli püüdnud mu tähelepanu võita . Nüüd ta koputas mu käsivarrele ja küsis midagi . Ma olin kõigest kuuldust nii suures segaduses ( ja mu ette ilmus juba uus martiini ) , et ma ei saanud alguses aru , mida ta tahab . Aga ta küsis , teatud häbeliku varjundiga , aga siiski käskivalt , samas mulle silma tehes , kas tema soeng on korras . Hõre punakasblondiks värvitud salk , mis tal üle pealae oli kammitud , oli tõesti vist olnud erilise hoole objekt ja püsis nüüdki laitmatult rivis . Ma kinnitasin talle , et see on OK . Seejärel ta võttis mul käsivarrest kinni ja jutustas mulle ilmselt sealsamas koha peal välja mõeldud loo , kuidas talle tualettruumis oli lähenetud . Tema meelest oli see skandaalne . Ta ei sallivat , kui keegi teda puudutab , kui ta urineerib ( while I am pissing ! ) . Richard tegi mulle korraga kohutavalt nalja ja tundus täitsa armas . Tema nägu oli kummaliselt sile , aga Heinrich oli mulle juba jõudnud öelda , et ta on teinud mitu plastilist operatsiooni . Kuid hetkel tahtsin ma siiski rohkem kuulda Juri Katzist kui Richardi Westiest ( mingi väiksem koeratõug , nagu ma aru sain ) , keda ma tingimata nägema pidavat . " Miks sa New Yorki ei koli ? " küsis Richard . Mõtlesin omaette muiates , et tõepoolest , igaühe jaoks on kuskil keegi , ja kujutlesin ühe hetke jooksul elu koos Richardi , tema Westie ja tema maaniatega ( mütomaan oli ta kindlasti ja kindlasti peaksin ma hommikust õhtuni kuulama tema lugusid , mis kiiresti korduma hakkaksid , aga so what , ma olen vanainimestega harjunud ; pealegi on ikka olnud mu salajane kutsumus saada koduperenaiseks – eelkõige Liz Franzi koduperenaiseks , jah , Liz Franzi naiseks , kes tal peseks ja triigiks ja keedaks ja koristaks ja käiks poes ja sõbrannadega kohvikus ; ja ootaks ; see mõte tegi mul tuju heaks ) . Ma pöördusin Heinrichi poole ja küsisin , kas Yuri hakkas katoliiklaseks . Ta oli väga imestunud . Ei , ta ei olevat tema teada mingi religiooniga tegemist teinud . " Ja sa ei tea midagi isa Vincenzost , isa Serafimost ? " küsisin mina . Heinrich vastas , et ta oli küll tundnud ühte Vincenzot , aastaid tagasi , ainult et see polevat olnud mingi isa ! Ta naeris , enam ta ei nutnud . Ta paistis olevat üllatunud , aga mitte ülemäära . " Why ? " küsis ta . Ma vastasin , et niisama , ma lihtsalt küsin , et kui ta juba tunneb Jurit , ehk ta tunneb veel kedagi . Aga Heinrich , kes oli juba tõsiselt purjus , pani uuesti peale oma vana plaadi ja hakkas rääkima , kuidas ta on tundnud palju , palju inimesi ( men ) , aga kuidas nad kõik on surnud . Kõik ! Kuidas tal on üks pilt , kus ta on oma sõpradega Key Westis mere ääres ja et kõik selle pildi peal peale tema on surnud . Ma nägin , et Heinrichilt ei saa ma midagi teada ja ma ei tahtnud teda ka rohkem Juriga puudutada . Umberto ja Marco olid vahepeal istunud diivanile ja vestlesid seal elavalt itaalia keeles . Üldiselt ei pannud see kõik mind sugugi imestama , see Marco ja kogu see värk . Ma olin seda ju teadnud , Umberto kohta ? Ainult ülejäänud seltskond oli Umberto kohta pisut kummaline . Küsisin Heinrichilt , kuidas ta Umbertot tunneb , ja ta vastas , et Juri kaudu , millest ma järeldasin , et nad pidid Liz Franziga läbi käima , Juri ja Liz Franz . Ja et kogu see munkade lugu oli Liz Franzi järjekordne hiilgav müstifikatsioon . Ja et igatahes oli Juri just sel ajal suremas ja et need Liz Franzi suured nutud tol ajal ... Aga ma olin juba liiga purjus , et sellele mõelda , ja ma pole kindel , kas ma üldse mõtlesin sellele siis või viin ma alles nüüd otsad kokku . Ja kõik see ei pane mind imestama . Kõik tundub korraga ( lõpuks ometi ! ) nii loogiline . Umberto ja Marco tõusid püsti ja tegid ettepaneku edasi minna , et mulle veel kohti näidata . Järgmine pidi olema midagi teistsugust . See asus seal üsna lähedal , baari nimi oli Red ja ma loen selle kohta HX-ist , kui see juba mul siin kõrval lahti on : Strippers , porn stars and dancers mix with well-to-do gentlemen . Ma ei tea täpselt , kas ma jõin õhtu jooksul neli või viis martiinit , igatahes oli see tunduvalt rohkem , kui ma olen harjunud . Kuna ma eitan alkoholist tingitud mäluaukusid , siis ei saa ma ka väita , et ma ei mäleta , mis seal täpselt toimus . Ja ma mäletan ka . Ainus , mille alkohol tõesti tugevasti ära moonutab , on ajataju . Ma sain koju kell pool kolm , kuigi mulle tundus , et see oli olnud vaid paar tundi . Takso sõitis alla mööda Teist avenüüd , kus liiklus oli veel üllatavalt elav , see oli ettepoole vaadates üks pikk laskuv tuledejõgi . Seal taksos ei mõelnud ma eriti millelegi konkreetsele . Mingil määral sellele tühja pilguga dancer'ile , kes ennast poodiumil hööritas ja kellele Heinrich dollareid püksivahele toppis ( vahepeal võttis poiss need sealt ära ja toppis omakorda soki sisse ) . Dancer tuli meie laua juurde ja puudutas mind , see oli meeldiv . Aga mul ei olnud siiski tahtmist temaga tagaruumi minna , nagu Heinrich soovitas . Mind kohutas tema justkui klaasistunud pilk ja ega ta ei olnud ka kõige ilusam , tema üsna valge keha , ma mõtlen . Ilmselt on selle New Yorgi super body loomine sedavõrd kulukas projekt , et pornotantsu eest seda endale lubada ei saa . Või liigutakse sellist keha omades juba teistes , kõrgema hinnatasemega kaubaringlustes . Küll aga läks Heinrich poisiga tagaruumi ja tuli sealt minu arust umbes viie minuti pärast tagasi . " Twenty dollars , " ütles ta . Tema nägu oli muutumatult roosa . Ta pani oma käe mu õlale , silitas mu kukalt ; ma märkasin imestusega , et see polnud ebameeldiv . Mõtlesin , et ma olen ikka olnud väga pirtsakas ja valiv . Richard ei olnud Redi tulnud , ta oli oma vihmavarjule toetudes väärikal sammul eemaldunud ( tema sääred , mis lühikeste pükste alt paistsid , olid umbes sama peened kui vihmavari , ainult et valged , kuna see oli must ) . Mul oli õnnestunud vältida Richardi suule suudlemist , olin põse ette keeranud . Teised ei paistnud suusuudlusest numbrit tegevat , isegi Marco mitte . Kuid taksoga mööda Teise avenüü tuledejõge alla triivides ( mul oli tõesti hetkiti tunne , et see on paat ) , mõtlesin ma hoopis rohkem neile sõnadele , mis Umberto mulle lahkudes oli öelnud . Ta oli nimelt määranud uue kohtumise . See oli kõik toimunud juba tänaval , ilmselt selleks , et ma liiga palju uurida ei saaks . Selleks ajaks olin ma juba nii purjus , et tegin kogu aeg Marcole silma . Marco võttis mul ümbert kinni ja me käisime kaelakuti , seni kui Umberto , keda see põrmugi häirivat ei paistnud , minuga asjalikult vestles , küsis , kas ma olen varane tõusja . Ütlesin , et muidu küll , eriti veel siin New Yorgis , aga ilmselt mitte homme . Ei , mitte homme , vaid pühapäeval , rahustas mind Umberto Riviera . Lühidalt öeldes kutsus ta mind pühapäeva hommikul kella poole kuueks , päikesetõusu ajaks , praamiga Staten Islandile sõitma . Et on plaanitud selline väike väljasõit . See olevat Lizi idee , et ma Staten Islandil käiksin . Nüüd oli mul ometi võimalik küsida , kas Liz ise ka tuleb . Mulle tundub , et Umberto Riviera vastas , et tuleb küll . ( " Yes , she will also be there . " ) Aga ma olin sel hetkel rohkem ametis Marcoga , kelle embus mind erutas . Siis aga lasi Marco minust lahti , et taksot viibata . Umberto kinnitas mulle veel , kui nad mu taksosse panid , et kohtume siis pühapäeva hommikul kell kuus Staten Islandi praamiterminalis South Streetil . Olin sealt mööda jalutanud , isegi mõelnud , et võiks sõitma minna , aga polnud läinud . Koht oli mulle seega tuttav ja meelde tuli jätta ainult kellaaeg : pühapäeva hommikul kell kuus . See ei üllatanud mind põrmugi . Miski sellel õhtul ei üllatanud mind ega üllata siiamaani . Tänagi ärkasin kella kuue ajal ja läksin välja . Päike valgustas juba majade ülemisi korruseid . Chinatown oli veel vaikne , aga inimesi liikus . Jõeäärne estakaadtee ja sild kõmisesid juba autodest , rongidest . Kaldapealsel tuli mulle vastu jooksjaid , üks vana hiina naine tegi oma harjutusi , vaadates jõele , pöörates pead kord päri- , kord vastuvoolu , nii et mulle tundus , et ta vaatas oma tumepruunide silmadega mulle uurivalt , kulmu kortsutades otsa . Aga tegelikult oli ta keskendunud oma hingamisele . Või ma ei tea millele . Kalaturu juurest oli juba üsna raske mööda pääseda , seal oli säärane möll . Jalge all lirtsus kalalõhnaline , sulavast jääst tekkinud pori , kastivirnade ümber ristles kiireid tõstukeid , vaata et alla ei jää . Poodide ja restoranide lihaselised latiinopoisid , hiina kalaturu hiina poisid ( nii ma neid omaette määratlesin ) lükkasid käsikärusid , millel oli paar kasti suurte tundmatute kaladega , kõik jäässe maetud , võrgutäis austreid . Igal pool maas kastides kala , kala , kala . Ma ei tundnud ühtegi neist kaladest peale lõhe . Ühed meenutasid veel meriahvenat . Saia- ja kohvikäru juures võtsid oma tehingud sooritanud kalakaupmehed juba pruukosti , nagu vanasti öeldi , ja mulle tundub ikka ja jälle , et selles linnas on midagi väga vanaaegset , palju sellist , mis meie " vanal " Liivimaal , näiteks , ammu kadunud on . Nagu kalaturg . Selline kalaturg , muidugi väiksem , võis vanasti hommikuti olla ka Emajõe ääres . Igatahes ma sain aru , et kell kuus pole siin mingi eriti varane aeg . Seegi on kuidagi vanamoodne , see varane ärkamine . Isegi suured mustad läikivad Lincolnid sõitsid juba pilvelõhkujatealustest garaažidest välja . Võib-olla tuli peremees lennuki peale viia , kes teab . Isegi rikkad alustavad vara . Nii et kell pool kuus pühapäeva hommikul pole midagi erilist . Ja mis on erilist selles , et ma lõpuks , viimasel päeval ikkagi kohtan Liz Franzi ? Me sõidame praamiga saarele , me jalutame , ma saan talle kõik ära öelda , kõik , mis seni on ütlemata jäänud . Kogu oma vihkamise , kogu oma ükskõiksuse , kogu oma alatuse , kogu oma armastuse . Ma ei lase tal ennast katkestada . Ma ei ole enam see nõrk laps , keda ta kunagi enda teadmata kohtas . Kelle ta – ilmudes tookord alguses vaid häälena raadios , plaadil – vanaemalt , sellelt reine-mére'ilt üle võttis . Muidugi , ema-kuninganna järel peab tulema tõeline kuninganna . Aga lõpuks peab ka väike kuningas suureks saama . On saanud . Saanud aru , et ta polegi kuningas . Ja sellega on kuningannade võim murtud . Liz Franz , sa tead , et see kohtumine saab olema hoopis teistsugune kui kõik meie senised kohtumised . Midagi hoopis uut . Sellepärast sa oledki seda aina edasi lükanud . Sa kardad , Liz Franz , sinagi kardad lõpuks . Aga mina ootan . Ja mind ei hirmuta enam ka aeg . Ma tean , et see läheb ruttu . Trrrrrrr-trrt . Trrrrrrrr-trrt . Kuulan alt läbi põranda kostvat hiina õmblusmasinate häält nagu tsikaadide laulu . Täna on laupäev . New York Timesi andmetel tõuseb õhutemperatuur Manhattanil täna kuni <arv> kraadini Fahrenheiti järgi , mis on tublisti üle <arv>. juuni keskmise näitaja . Eile oli suvine pööripäev . Valgus on saavutanud oma haripunkti , kuumus veel mitte . See tähendab , juba on alanud märkamatu taandumine . Vaevalt sain ma kirjutada , et ootus ei kohuta mind enam , et aeg läheb ruttu , kui ta jäi äkki seisma . Squash'i-pallide kõlav põntsumine läbi allkorruse ventilaatorite huugamise , mis peaaegu summutab tänavamüra . Aga pallide kõksud on sellise helisagedusega , et kostavad sellest läbi . Samuti politseiautode sireenid . Õmblusmasinad all on vaikinud , arvatavasti said hiina naised oma nädalanormi täis ja läksid koju . Olen jõudnud täna teha juba kõike , et aega kulutada , aga ikka on kell alles kolm , ma ei julge minna veel välja , ootan õhtut , kui kuumus järele annab . Hommikul sõitsin metrooga Brooklynisse , käisin botaanikaaias . Kuumus oli juba siis üsna võimas . Rosaariumi roosid poetasid silmanähtavalt – ja kuuldavalt – oma kroonlehti . Neid varises lausa robinal , kuigi tuult polnud . Närbuvate rooside lõhn oli pisut lääge , tundus , et sellest võib süda pahaks minna . Jaapani aias tiigi ja tuliste jalgradade kohal – silmitsesin vee piiril õitsevaid siniseid jaapani iiriseid , nende ristitaolisi õisi , mõtlesin , kas Liz Franzi saadetise vahelt Tartu Barclay platsile pudenenud kuiv kroonleht võis pärineda neilt ; aga vaevalt – valitses aga okaspuude vaigu lõhn , suveharja lõhn , mis on ühesugune igal pool , kus leidub mände , nende sugulasi . Liivimaal Koiva jõe ääres . New Yorgi Brooklyni botaanikaaias , Vahemere ääres Antibes'is , kus me veetsime , vist <arv>nda , jah , <arv>. aasta suveharja , päikeseseisaku , pööripäeva ( solstice d'été ) paiku Liz Franziga paar päeva . Ühe öö . Sealgi üllatas mind kõige rohkem see mäenõlvadelt , surnuaialt alla randa voolav okaspuude aroom . Küpressid , piiniad . Meie hotell oli kuskil ülevalpool , öösel hoovas seda lõhna avatud aknast tuppa . See oli nagu viiruk . Oli palav , nagu tänagi . Me kumbki ei maganud . Ma lamasin selili , silmad lahti , rõduukse valge kardin liikus soojas tuules . Ma oleksin tahtnud olla üksi , masturbeerida . Liz Franz pani oma käe mu rinnale . Ma ootasin mõne hetke , et ta lõpetaks silituse , tõmbaks käe ära . Aga käsi jäi paigale , tuline , raske käsi . Mulle tundus , et see lämmatab mind , et ma ei saa hingata . Lükkasin ta ära . Ma lükkasin selle käe oma rinnalt ära . Siis järgnes mõni hetk vaikust , nagu aeg oleks seisma jäänud , siis keeras Liz Franz ennast külili , tõmbus kägarasse ja tõi kuuldavale pika loomaliku karje . See oli nuuksatus . Ta nuttis . Ta nuttis minu pärast nagu naine , ja siis ta nuttis nagu väike laps . Ma ei teinud midagi , lamasin seal , selili , silmad lahti , ootasin , et ta vait jääks . Ma ei teinud midagi , ma ei sirutanud kätt , et teda lohutada . Ma ei tahtnudki teda lohutada . Mul oli küll väga halb , aga ma ka nautisin tema kannatust . Kõige rohkem olin ma üllatunud selle jõust . Et mina võin põhjustada säärast tundepuhangut . Ma polnud kunagi teadnud , et ma selleks võimeline olen . Ma olin ikka olnud ise see , kelle käsi ära lükatakse , olgu otseselt või sümboolselt . See , kes teab juba ette , et käsi lükatakse ära , nii et ei julge seda sirutadagi . Huvitaval kombel saab elus siiski ka teistele teha seda , mida sulle on tehtud . Järgmisel päeval sõitsime üüriautoga mööda Cōte d'Azure'i mereäärset teed , seesama okaspuude lõhn akendest sisse puhumas . Me vaikisime . Tundsin ennast süüdi ja süüdistasin selle süütunde tekitamises Liz Franzi . Ajuti mõtlesin , et hea oleks kuskilt kõrgelt kaldast alla kihutada . Vajutada gaas põhja ja kui kiirus on saavutanud maksimumi , keerata järsult rooli . Kuid mõte , mida sellest kaksiksurmast Eestis rääkida võidakse , hoidis mind tagasi . Ja loomulikult tahtsin ma ka elada . Ma ei tea , miks see stseen , see käe äralükkamine , mulle seal jaapani aia mändidelõhnas meelde tuli . See tuleb sageli mulle meelde . See painab mind . Ma ei tea , kas Liz Franz mäletab seda . On võimalik , et ei mäleta . Inimesed näevad ka koos olles asju täiesti erinevalt , üks mäletab asju , mida teine väidab üldse mitte olevat aset leidnud . Sest õnneks on olemas unustus ja õnneks on see inimese põhiseisund . Õnneks läheb peaaegu kõik meelest ära . Muidu me lämbuksime . Pärast istusin veel pingil pärnade all , botaanikaaia alleel . Seal valitses pärnaõite magus lõhn , aga selleski oli juba närbumise läägust . Üksõhtu Hudsoni kaldapealsel , seal all Battery pargi kandis , oli see lõhn olnud värskem . Päike oli olnud loojumas , kaldapealsel oli rulluisutajaid , jalutajaid , jalgrattureid . Olin tol õhtul , vist kaks päeva tagasi , pikalt seal pingil istunud , vaadanud , kuidas kollane päike peaaegu püstloodis teise kalda , Jersey pilvelõhkujate vahele langeb . Tookord ma ei oodanud , aeg läks nii ruttu . Päike vajus , kadus , ma tõusin püsti , läksin edasi , terve tund või rohkemgi oli vahepeal mööda läinud , ilma et ma oleksin seda tähele pannud . Kaldapealse käänakul madalates põõsastes laulis üks väike lind . Seal oli hämmastavalt vaikne ( kuni jõelaev mööda sõitis ) , nii et linnukese laul oli selgesti kuulda . Linna müra jäi kaugele , inimeste hääled ja hõiked , mis kostsid murult – ma ei mäleta neid . Ma ei mäleta ka linnu laulu viisi . See oli mulle võõras . Kuid linnulaulus on midagi universaalset . Kui võõras ta ka poleks , alati on ta ikka sama arusaadav , või arusaamatu . Tema mõju on sama . Alati , kui teda kuulama jääd , räägib ta ühte ja sama juttu : mitte midagi . See mitte midagi rahustab . Lahutab . Sind su suurest elust , iseendast . Ma ei tea , kas inimeste laulus , nende muusikas , on olemas mingi sarnane universaalne element , ühine lindudega . Ma usun , et on . Meie fülogeneetiline kaugus lindudest ei ole ju lõppude lõpuks teab kui suur . Need mõned ( sajad ) aastamiljonid . Üks roheline pärnaleht keerles mu ees läbi õhu ja kukkus teele . Ta oli veel värske elava välimusega , aga kohe pidi ta kuumuses närtsima . Varsti on sääraseid enneaegu langenud ja kuivanud lehti juba igal pool palju . Ma tean , Pariisis tuleb sügis just nii : nende krabisevate lehtede näol , mis hakkavad krabisema juba juunis . Ja mille krabin lõpeb alles detsembris . Ma usun , et siin on see samamoodi , New York on Pariisist veel lõuna pool , aga jääb siiski samasse looduslikku vöötmesse , parasvöötmesse . Nagu Liivimaagi . Jah , nagu Liivimaagi . Tõusin pärnade alt pingilt ja läksin botaanikaaiast välja , tagasi metroosse . Rohkem kui paar tundi ei õnnestunudki seal Brooklynis aega viita , isegi keskpäev polnud veel käes . Metroorongis valitses see arktiline temperatuur , nagu ikka . Mõned poed on veel külmemad . Ilmselt on see ameeriklaste ettekujutus parasvöötmest : sise- ja välistemperatuuri keskmine peab alati olema paras . Ma imestan , et nad kõik ei köhi ega nuuska . Inimene on väga kohanemisvõimeline loom . Igatahes oli vagunis väga külm . Aga see läks mul järgmisel hetkel meelest ära . Ma polnud vaadanud , kelle vastu ma istun . Aga üle vahekäigu otse minu vastas istus neeger , kelletaolist ma polnud veel näinud . Mööda tema tohutuid , aga siiski proportsionaalseid , isegi tundlikke käsivarsi jooksid peened puhevil veresooned nagu mingi Aafrika haruline jõgi . Ma olen siin juba harjunud kõikvõimalike ülespumbatud kehadega , aga neeger oli midagi muud . Ta oli juba teisel pool standardit , või vastas hoopis mingile iidsele standardile , mis valitses kunagi meie , inimeste , ühises kuumas kodus ja mis seal jääkülmas metroovagunis fastsineeris mind üle igasuguse tavalise määra . Ma ei saanud teda mitte vaadata . Ta puudutas käega oma võimsaid huuli , põsesarnu . Kõik oli temas täiuslik , suur , tohutu . Tema silmi ma ei näinud , need olid helesiniste peegeldavate päikeseprillide taga , selliste maskitaoliste prillide , mis katavad pool nägu . Mulle tundus , et see peegeldav klaaspind ongi tema silm . Ta pööras selle aeg-ajalt minule . Ma ei tea , mis ta mõtles või tundis . Ma isegi ei aima seda . Tal oli seljas valge liibuv särk , mis tema keha vormidest midagi rõhutamata ei jätnud , kuid jalas laiad helesinised , justkui siidist dressipüksid , mille külgedel olid lisaks ühele valgele triibule veel suured valged trukid , mis sulgesid püksisäärte küljel oleva lõhiku . Ta kummardus ja kinnitas ühe lahtitulnud truki , seejuures paistis läikiva helesinise riide vahelt tükk pruuni põlve , säärt . Siis tõusis ta püsti ja läks mingis Brooklyni peatuses maha . Ma oleksin vist pidanud talle järgnema , aga ma ei teinud seda . Ma oleksin olnud valmis olema selle neegri ori . Vähemalt viieks minutiks . Isegi raha eest . Aga mul oli taskus ainult viimane sajadollariline ja seda pidasin ma liiga suureks summaks . Niisiis ma ei järgnenud talle . Ma ei saanudki teada , mis siis saab , kui sa järgned oma hetkelisele , aga sedavõrd tugevale kirele , mis oleks nagu sündinud kuskilt väga kaugest minevikust , ammu , sadu tuhandeid aastaid enne sinu sündimist . See tegi mulle isegi hirmu , see ajakuristik , see kire visadus seda ületada . Kui ma Canal Streetil metroost väljusin , oli neeger mul juba meelest läinud . Palavus oli otsustavalt tõusma hakanud , otsisin varju majade seina äärest , aga Grand Street , mida mööda mul põhiliselt minna tuli , oli just piki päikest , varje seal peaaegu polnud . Pealegi hakkas lähenema keskpäev . Mul oli nälg , ostsin nurga pealt hiina restoranist kaasa suure topsitäie , oletan , et ligi liitri või galloni , mis on peaaegu liiter , kananuudlisuppi ( kolm ja pool dollarit ) . Tänavalt naela tumepunaseid kirsse ( kaks dollarit ) . Kui üles tuppa sain ja supitopsi lahti tegin , oli see veel nii tuline , et kõrvetas suud . Siis tuligi neeger uuesti meelde . Ja mitte ainult meelde . Jätsin supi köögiletile jahtuma . Võtsin ennast alasti . N e e g r i p u l l , jah , ma leidsin tema jaoks õige sõna . Neegripull . Taureau de négre . Aga ma ei allunud talle . Ma olin tema . Jah , ma olin ise tema . See oli isegi veel parem , ma arvan , kui see , kui ma oleksin talle järgnenud . Kuigi ta nii himuralt puudutas oma huuli , põski , kaela , millel paisusid veresooned . Üksi oleme me ikkagi oma ihas kõige vabamad . Keegi ei sega meid . Kui ma valmis sain , ei olnud kanasupp ikka veel jahtunud , kõrvetasin ikkagi suud , aga muidu oli kuum supp palaval päeval just õige toit , ajas higistama . Pärast lugesin läbi New York Timesi olukirjelduse , mis algas esilehelt ja jätkus veel pikalt kuuendal leheküljel , koos fotodega , ning jutustas sellest , kuidas <arv>-aastane araablane oli Läänekalda juudikoloonias tunginud majja , tapnud pereema ja kolm last . Võimalik ka , et osa ohvreid ( kaks ülejäänud kodus olnud last kokku seitsmest said haavata ) olid tingitud Iisraeli sõdurite tulest , kellel pika lahingu ja majja granaatide heitmise järel õnnestus sissetungija maha lasta . Teisel päeval olid juudi kolonistid sõitnud lähedalasuvasse araabia külla ja lasknud seal sõnavahetuse ja kivideloopimise järel katuselt alla üle <arv>-aastase araablase , kiviraiduri . Enne artikli lõppjäreldusteni jõudmist jäin magama ja magasin nagu surnu , taipamata ärgates , kus ma olen või millal . Aga kell oli ainult pool kaks . Tegin teed . Pildistasin ennast ( aegvõttega ) alasti stuudio valgete seinte , akende , monokroomsete piltide taustal . Mulle tundus , et sellest päevast peab jääma dokument , ja just selline . Ma ei tea kellele , aga peab . Mõtlesin korra saata need alastipildid Liz Franzile . Las vaatab . Mu keha hakkab juba vananema . Ma tahan ise seda näha . Dokumenteerida seda protsessi , millest harjale jõudes saab allakäik ja mis ilmselt on juba märkamatult selle punkti läbinud , nagu suvigi täna . Kuigi pealtnäha pole midagi muutunud . Siis käisin duši all , märkasin ennast kuivatades , et rätiku külge jääb jälle palju juuksekarvu . Huvitav , kas ma kiilanen ? Luusisin ateljeepoolel . Eile , kui ma päeval koju tulin , siis tuvikesed – nii ma neid , Carl Fredericki ja Laurenti'i endamisi nimetan – maalisid kahekesi . Jah , Laurent seisis tõsise näoga molberti ees ( Carl ei kasuta ise kunagi seda molbertit ) ja värvis valgeks krunditud lõuendit mustaks . Ütlesin , et tal on sama stiil , pidades silmas Carli suhtelist monokroomsust . Ta vastas , et tahab siiski olla originaalne . Täna ma nägin , et tõepoolest , neil polnud midagi ühist , mis puutub maalimisstiili . Laurent'i tehnika seisnes selles , et värske musta värvikihi sisse oli ta mingi stiletiga ( mis paljastas valge aluspõhja , tekitades peeni valgeid kriipse ) joonistanud pilvelõhkujate kontuure , ebaproportsionaalselt suurte akendega , nagu lapsed teevad , ning kirjutanud nende kohale musta " taevasse " trükitähtedega : I LOVE NEW YORK . Carl ei tundu eraldi vaadates just suure kunstnikuna , kuid seda naljakat joonist vaadates sain siiski aru , et mitte ainult tema maalimisoskus , mis on lõpuks vaid käsitööoskus , vaid ka tema hingeline peenus on siiski hoopis teisest klassist kui tema " elu armastusel " . Mis tähendab ühtlasi , et see elu armastus on puhtalt tema ülepeenenenud fantaasia vili . Seda juhtub . Sageli . Peaaegu alati juhtub vist nii , kui eksitakse sellistesse kategooriatesse . Unistus armastusest on tegevusetu elu vili , ja ometi saab ainult sellisest elust sündida kunst . Armastus petab meid alati . Mitte kunagi ei vii ta meid selle olendi poole , keda me ihaldame , keda me usume olevat oma armastuse objekti , kellele me oleme fikseerunud . Alati on tegemist perspektiiviveaga . Sest armastus on oma sihi fikseerinud meie armastatust alati kaugemale . Armastatu peab hävima nagu meiegi , sest armastuse eesmärk on uus . Kui mitte laps , siis midagi muud . Võib-olla . Võib-olla on see vaid eksitee , aga mis tähendab " eksitee " ? Looduses , kus me oleme , ei ole olemas eksiteid , kõik teed viivad vääramatult kuhugi , kõik teed on õiged , keegi ei jää suremata , keegi ei pääse sellest veskist , igaühest tuleb õige jahvatus . Aga siiski , milline tohutu jõud , see armastus , millise pimedusega ta meid lööb ( sest kas me muidu julgeksime astuda sellele areenile ) , millise tohutu enesepetmise võimega ta meid varustab . Carl näeb Laurent'is kõike , mida temas pole , ega näe seda ainsat , mis temas on : harilikku poissi , kes otsib seiklusi . Lihtsalt last . Jah , kui ta üksõhtu , kui me koos välja läksime , tänavalt jäätist ostis ja seda topsikust limpsides meist maha jäi , kui ma siis tagasi vaatasin ja nägin teda seal tulemas , oma maiustusega nii tõsiselt ametis olles , siis nägin ma ühtlasi temas seda , mis ta on võib-olla kõige rohkem : last . Võib-olla on kõik homoseksuaalid väljakasvamata lapsed , ma ei tea . Aga kui Carl näebki temas last , siis see vaid muudab teda tema silmis suuremaks , paradoksaalsel kombel . Sest ta on kogu oma fantaasia rajanud sellele , sellele lihtsale poisile , kellel tema ettekujutustega mingit pistmist pole . Kui lihtne on seda näha teiste peal ja kui võimatu läbi näha endas ! Tookord tänaval kiirendas Laurent sammu ja sosistas mulle järele jõudes ( mina olin omakorda Carl Frederickist maha jäänud ) : " Kas sa ei leia , et meie sinuga oleme nagu vennad ? " Pilgutas mulle silma . Ma sain aru , et tal poleks midagi väikese seikluse vastu . Aga vennad ! Tu parles ! Ennem õed . Jah , suur õde ja väike õde , ja meie vahel saaks aset leida vaid intsest . Või igavus . Aga ma patsutasin Laurent'i õlale ja kinnitasin talle : jah , muidugi , nagu vennad . Ma ei tea , mis maania see inimestel on . Liz Franz väitis ka üksvahe , et me oleme temaga vennad . Aga ma tean väga hästi , et mul pole ühtegi venda . Tuli meelde , mis Linda ükskord rääkis oma vanavanematest , kes elasid Rootsis mingis eesti pagulaste vanademajas – mitte just päris vanadekodus , aga sellises poolteenindusega majas . Vanaisa , kes oli olnud Saaremaalt pärit laevakapten ja juba <arv> aastat vana , oli ühel päeval öelnud : " Salme , ma ei armasta sind enam . Sa oled mind ära tüüdanud . " Ja kolinud oma girlfriend'i juurde , nagu Linda ütles . Girlfriend , keda ta oma lastele ja lastelastele esitlemast keeldub , olevat tunnistajate sõnul sama vana kui Salme , midagi pealt seitsmekümne , kuid turteltuvide kooselu olevat hiljaaegu lõpetatud vanademaja administratsiooni ja haiglavõimude sekkumisega . Nimelt olevat Linda vanaisa armastanud oma girlfriend'i nii kirglikult , et see oli voodist välja kukkudes murdnud ühe ribi . Ma ei tea , kuidas see love affair järgnes või lõppes , sest mul pole meeles olnud Lindalt küsida , ja ma ei tea ka , miks see mulle praegu meelde tuli . Igatahes paistab , et vanus ei loe midagi . Targemaks ei saada . Taoliste viljatute mõtiskluste peletamiseks ja päikese vajumist oodates pöördusin uuesti New York Timesi poole . Ootuse seisundis pole ma võimeline lugema ühtegi raamatut . Ajalehte veel . Lugesingi läbi mitu artiklit . Artikli sellest , kuidas mobiiltelefonid segavad metrooreisijaid . See tähendab , kõik kasutavad küll " vajadusel " või vähemalt " häda korral " oma telefone , kuid teiste kõned tunduvad neile liiga valjud ja liiga pikad . On välja käidud idee teha eraldi vagunid mobiiltelefoniga rääkijatele , kuid esiteks ei meeldi inimestele taoline segregatsioon , teiseks ei oleks see kuigi praktiline , sest metroovagunisse tormatakse tihti viimasel hetkel enne uste sulgumist . Väga raske on leida moodust , kuidas inimesed saaksid elada vastavalt oma ideaalidele : liigikaaslaste seas , kuid omaette . Olles küll imetluse objektid , kuid mitte lastes ennast ära kasutada . Armastuseideaal muutub kiiresti anakronistlikuks . Tegelikult tahavad kõik elada endale ja et ka teised elaksid neile ; kuna aga kõik tahavad elada endale , järgida oma isiklikku fantasmi , pole kedagi , kes elaks teistele . Siis on leiutatud viisakusmängud , kus ilmutatakse vastastikust huvi ja imetlust , vorst vorsti vastu . Pärast saab igaüks jälle oma elukapslisse tõmbuda . Lõppude lõpuks on seal kõige turvalisem . Elu sarnaneb aina enam sellele , mis olevat meie salajane suurim igatsus : embrüo , platsenta . Seejärel lugesin läbi kaks artiklit metsatulekahjudest , mis laastavad mitut osariiki , kõige enam Coloradot . Maha on põlenud juba tuhandeid ruutmiile , kaheksakümmend maja . Tulekahjud olevat tänavu varasemad ja ulatuslikumad kui kunagi varem . Ühe suure põlengu süütas eksinud matkaja , kes tahtis tulega endast märku anda . Teise süütamises on esitatud süüdistus noorele naisele , kahe lapse emale ja lisaks veel metsatöötajale , kelle ülesandeks oli ka ebaseaduslike lõkete avastamine . Nimelt olevat ta läinud metsa põletama oma truudusetult mehelt saadud kirja . Tema naabrid arvavad , et ta pidi olema kirjast äärmiselt vapustatud , et säärast sammu ette võtta . Ta olevat metsa ometi armastanud , nagu nad kõik seal ümbruskonnas , mis paistvat silma ostukeskuste ja meelelahutusasutuste puudumise poolest . Naine on arreteeritud ja teda süüdistatakse tahtlikus süütamises . Lõpuks saab iga ootus otsa kuidagi äkki , isegi kiirustades . Panin pühapäeva hommikuks kella helisema , aga ärkasin natuke enne seda , kui ta helises . Nagu seisnuks mul ees pikk reis , ärasõit . Siis ma ärkan alati natuke enne kella . Väljas oli juba peaaegu valge . Keetsin teed , et organismi rehüdrateerida , sest olin öösel kõvasti higistanud , linad olid läbimärjad . Öö oli olnud palav . Ka tühjad tänavad olid alles soojad , majade seinad ja asfalt õhkasid veel eelmise päeva soojust , nagu head vanad pottahjud . Kohati , seal , kus päeval peeti kalaturgu , haises sillutis kala järele . Kohati tungis aga mu sõõrmetesse heinalõhna . Pidasin seda lõhna-hallutsinatsiooniks . Kuid Staten Islandi praamisadama rõdul , mis avaneb Battery pargi poole , oli see heinalõhn täiesti selge ja vaieldamatu , ja ma sain aru , et see tuleb lihtsalt niidetud murudest , rohust , mida eelmise päeva kuumus on närtsitanud . Kuigi ärkasin vara , jäin ikka hiljaks . Kiirest käigust mööda kaldapealset oli nahk kergelt niiskeks läinud . Mind valdas see varahommikuse , koiduaegse väljumisega kaasnev elevus , mingi eksalteeritus , ümisesin omaette " Norma " finaali dramaatilist meloodiat . Nii enam-vähem . Kus Norma ( Maria Callas ) kuulutab käskiva häälega oma Rooma ohvitserist armastatule Pollionele : " In mia man alfin tu sei . [ 'Lõpuks sa oled mul käes ! ] Mitte keegi ei saa puruks rebida su sidemeid . Mina saan ! " Pollione halab : " Sa ei tohi ! " Norma : " Ma tahan ! " Siis käsib ta Pollionel oma laste , isamaa ja usu nimel vanduda , et jätab maha Adalgisa , kelle Norma on otsustanud hävitada . Tuleriidal . Pollione anub halastust . Norma : " Sa anud veel ? Hilja ! " Norma naudib ette tema kannatusi , oma triumfi karussellilikult hoogsas aarias : " Lõpuks ometi saan ma su teha sama õnnetuks , kui ma ise olen ! " Siis aga muudab ta meelt ja kuulutab ise preestritele , et ta on pattu teinud , tema , preestritar , on rüvetanud altari ( ta on ema ! ) ja et ta tuleb vastavalt druiidi seadustele põletada . Tuleriit püstitatagu talle endale ! Kõik on surmani kohkunud . Norma aga käsib preestreid ja rahvast madala , kumeda häälega : " Si , preparate il rogo ! " [ 'Jah , laduge tuleriit üles ! ] See rogo tuleb Callase rinnust sellise häälega , et on selge : hull naine ongi otsustanud tuleriidale minna . Tema liha juba põlebki , seestpoolt . Järgneb imeilus kurblik aaria ( Qual cor tradisti , qual cor perdesti– See süda , mille sa reetsid , süda , mille sa kaotasid , ilmutab sulle end nüüd kohutaval hetkel : asjata püüdsid sa pageda mu eest ... Julm roomlane , nüüd oled sa minuga üks ... ) . Aaria läheb üle duetiks , Pollione kuulutab , et põleb koos Normaga , et tema armastus on taas sündinud ... Sellele XIX sajandi industriaalsest tragismist ja tundehoost pulbitsevale lõpustseenile mõtlemine ( Callas on seal tõesti sublime , nagu Pollione ütleb Norma kohta ) tegi tuju eriti hoogsaks , lisasin veel sammu , õhk oli jõe ääres nii värske , merelt puhus tuul , oli peaaegu jahe . Kalaturg oli pühapäeval kinni , ei kujutanud endast takistust . Sellest hoolimata olin hilinemas . Kuid sellepärast ma ei muretsenud , sest teadsin , Liz Franz on mu hilinemistega harjunud ja kindlasti põhjendab ta mu hiljaksjäämise kuidagi ka Umberto ees ära . Mul ükskõik kuidas . Imestasin siiski , kui üle jõe ühel kõrghoonel tulikirjas põlevat kellaaega nägin – ja see oli <arv>.<arv> – , et ma ikkagi hiljaks jään . Tõenäoliselt ei ole ma ühelegi kohtumisele Liz Franziga jõudnud õigeks ajaks ja mitte kunagi pole ta mulle ühtegi etteheidet teinud , ka mitte siis , kui ma hoopis tulemata jäin . Veel rohkem olin aga imestunud , kui ma praamiterminalis ei näinud ei Liz Franzi ega Umbertot . Pinkidel tukkus üksikuid ootajaid , enamasti vist öiseid pidutsejaid , kes kojusõitu ootasid . Vaatasin sõiduplaani ja sain teada , et praam läheb alles kell <arv>.<arv>. Niisiis oli aega . Ikkagi oli kummaline , et Liz Franzi veel polnud . Sest tema , vastupidi , polnud meie kohtumistele mitte kunagi hiljaks jäänud . Teda polnud ma mitte kunagi ootama pidanud . Mitte kunagi . Siis läksingi lämbest ootesaalist välja rõdule ja hingasin seal seda heinalõhna . Mulle tuli meelde , et Eestis on jaanilaupäev . Palkonil oli teisigi inimesi . Kaks väga paksu tüdrukut , kes olid kuskilt kaasa korjanud pika intelligentse olemisega latiinoüliõpilase , kes nägi nende kohta väga hea välja . Tüdrukud olid nõuks võtnud käituda brutaalselt , see oli ilmselt nende stiil . Nad rääkisid kellegi peenisest , rõkkasid naerda ( olid vist üsna purjus ) , üritasid pikka latiinopoissi puudutada , kes aga nende puudutuste eest kuidagi märkamatult kõrvale vingerdas , patsutas neid lohutuseks tagumikule . Paksud tüdrukud muutusid aina brutaalsemaks , nende jutt aina obstsöönsemaks ja ma mõtlesin : kui palju neil ikka on varianti leida seda , millest ja kellest nad elus unistavad ? Brutaalsus on võib-olla nende ainus lohutus . Ookeani poolt ligines üksteise järel kolm valget kruiisilaeva . Sadama koristaja , vana mees , kes seal oma luuakesega plekkpurke ja konisid kühvlisse pühkis , oli kuskilt ostnud topsi kohvi , tuli seda minu kõrvale reelingule nõjatudes jooma ja ütles valgetele laevadele osutades : " I call them ... " Aga ma ei saanud aru , milleks ta neid kutsub . See pidi olema midagi halvustavat , sest ta lisas : " Mitte nagu vanasti . " Usutavasti ei meenutanud ookeanilaevad vanasti , tema lapsepõlves , neid ujuvaid kaubariiuleid . Üks laev , mis neeme tagant välja ilmus , Vabadussambast möödus ja nurga taha kadus , oli siiski teistest sihvakam ; mõtlesin , kas see võiks olla Queen Elizabeth II , viimane , mis regulaarselt üle Atlandi käib , kuigi tõenäosus , et Queen Elizabeth just sel varahommikul New Yorki jõudis , pidi üsna väike olema . Minust teisele poole reelingu äärde olid maandunud kaks pikka tüdrukut . Tähendab , alguses ma pidasin neid tüdrukuteks , aga siis sain aru , et tegemist on " tüdrukutega " , kahe drag queen'iga . Nad lobisesid omavahel madala mehehäälega , samas tundusid nende kleidiserva alt paistvad jalad üsna naiselikud . Rääkimata rindadest . Aga silikoonrindade tegemine pole professionaalsetele mees-naisprostituutidele probleemiks . Ainult et need pidavat hiljem alla vajuma ja olema siis äärmiselt inetud . Kaubandusliku välimuse kaotanud drag queen'il on vaevalt küllaldaselt sääste uueks operatsiooniks . Kuid need kaks olid alles õitsvas eas , vanaduse mured olid neist kaugel . Üks kandis punast läikivat , jäigast materjalist pihikseelikut , punaseid kingi . Teine , tema sister ( sista ) , oli aga must , tema mustal pihikseelikul hõljus veel must loor , mis ulatus üle põlvede , samuti kandis ta peas musta looriga kübarat . Parajasti kui ma neid uurisin , teretaski mind Umberto . Nad olid märkamatult mulle selja taha jõudnud . Umberto ja Marco . Umberto oli valges ülikonnas ( ka mina olin pannud oma heleda ülikonna , valge pluusi ) , Marco mustas . Marcol olid ees ka mustad päikeseprillid , hoolimata varasest tunnist ja sellest , et päike oli alles silmapiiri halli sudu taga ega pimestanud sugugi . Umbertol oli käes väike punane pappkarp , umbes nagu väiksem kingakarp . Ootamatusest unustasin ma tavalise , nõutava diskreetsuse ja küsisin , kus siis Liz on . Kas ta ei tulnudki ? " Elle ne viendra plus , " vastas Umberto . " Elle est ici , dans cette boĪte . Ce sont ses cendres . Nous allons les disperser dans la mer . C'était sa derniére volonté . " Ma olin talle tänulik , et ta ütles seda prantsuse keeles , sest muidu poleks ma vist mõhkugi aru saanud . Nüüdki võttis mul natuke aega , enne kui sõnade tähendus pärale jõudis ( ometi jäid need sõnad , koos Umberto neutraalse häälekõlaga mulle täpselt pähe ; kui ma oleksin helisalvestusaparaat , oleksin ma võimeline neid taasesitama , identsel kujul ) . See väike kingakarp on niisiis Liz Franzi tuhk . Ta ei tule enam . See oli tema viimane tahe . OK . Ma teadsin seda . Ma usun , et see oli omapärane psüühiline kaitsereaktsioon ootamatuse vastu : see kindel veendumus , et ma olin seda teadnud . Kogu aeg , kogu tee Tartust siia ja kogu selle aja siin . Et ta ei tule enam . Punane kingakarp Liz Franzi maiste jäänuste asupaigana ei tundunud mulle küll eriti reaalsena . Aga ilmselt tuli seda võtta reaalsena . Ma olen ikka eelistanud maailma uskuda sellisena , nagu ta mulle ennast esitleb . Nagu mulle öeldakse . Praam oli saare poolt kohale jõudnud , hakati peale laskma . Vähesed unised reisijad pudenesid pinkidele laiali . Meie läksime Umberto juhtimisel praami ahtrisse . Seal polnud kedagi . Laev andis vilet , see oli siiski kumedam , madalam kui öösel üle Grand Streeti kihutavate veoautode pasunad . Juba ta liikuski , oli märkamatult kaldast lahti tõugatud , ja hetkeks valdas mind paanika : ma ei saa enam tagasi ! Ma olin ilmselt alateadlikult plaanitsenud põgenemist , viimasel hetkel maale hüppamist . Nüüd oli see hetk möödas . Laev sõitis kõrge vaiseina tagant välja ja ma nägin , et päike on juba päris kõrgel Brooklyni silla kohal . Mulle tuli meelde , kuidas ma ükspäev sellel sillal jalutasin . Silla ülemisel korrusel on jalakäijate laudtee , seal liigub päris palju rahvast . Vahepeal on selle laudtee all autotee , silla keskel aga paistab sealt jõgi ( laudade vahel on nii umbes paarisentimeetrised vahed ) , väga sügaval , ja seda vaadates hakkas mul korraks hirm . Võtsin taskust fotoaparaadi , et hirmu peletamiseks pildistada , kuid fotoaparaadi nöör tõmbas endaga kaasa võtmekimbu ( mu Chinatowni stuudio kolm võtit , kaks neist alumiste välisuste omad ) , mis kukkus maha . Õnneks kuulsin nagu mingit kõlinat ( all kulgev liiklus teeb seal parajat müra ) ja vaatasin tagasi , nägin oma võtmeid , mis olid siiski jäänud pidama kahe laua vahekohale . Võtsin nad sealt ettevaatlikult üles . Need on väikesed võtmed ja oleksid sealt vabalt võinud läbi pudeneda . Kui ma kummardusin ja lähedalt seda laudade vahelt paistvat sügavikku nägin , tuli mul äkki meelde , et olen seda silda unes näinud . Tähendab , sellist silda . Unenäos algas sild Tallinnast Tondilt . Kõigepealt olin ma trammis kohtunud ühe vanema daamiga , kes tahtis minuga juttu teha , väites , et ta tunneb mind ammu , mina aga ütlesin , et olen aastaid välismaal elanud ega tunne siin kedagi . Läksin trammist maha , et temast lahti saada , otsustasin jala minna . Seal oli tööstusrajoon , nagu Tondil tõesti on , aga suurejoonelisem , kohutavam , midagi XIX sajandi Londoni ( või New Yorgi ) mõõdus . Läksin suurte malmist tööstushoonete vahelt läbi , siis tulid kitsad keskaegsed tänavad , üks väike värav . See pidi olema klooster , nunnaklooster . Astusin tillukesse sammaldunud hoovi . Ma teadsin , et sinna pole lubatud astuda , värav oli kogemata lahti jäänud . Läksin välja , mulle tuligi kohe vastu pisike rätikuga nunn , liliput , kes kandis suurt korjanduskorvi . Ma ei andnud talle raha , kuid kahetsesin seda hetk hiljem , sest rahaandmine oleks mind võib-olla süüst puhtaks pesnud . Kohe aga saabusid uued korjandusetegijad , vana munk koos väikese kooripoisiga , kes korvi kandis . Võtsin taskust kaks metall-viiekroonist , mis on Eestis üsna vähelevinud mündid ( põhiliselt on käibel ühekroonised ) , ja olin uhke , et mul on neile nii suuri rahasid anda . Siis aga nägin , et poisikese korv , kuhu ma oma mündid panin , on juba kuhjaga täis ja seal on arvukalt just kuldseid viiekrooniseid . Olin pettunud , et mu annetus nii vähe tähelepanu äratas . Siis jõudsingi sillale . See algas raudteejaamast ja viis üle väga laia jõe , mida ma konkreetselt kunagi näinud polnud . Teisel pool jõge oli justkui mingi tühermaa , mida ma identifitseerisin kui Venemaad , võib-olla Siberit . Seal paistis valitsevat talv . Ometi oli mul vaja koju pääsemiseks nüüd üle jõe minna . Sild oli just samasugustest põiklaudadest nagu Brooklyni silla jalakäijate tee . Ma usun , et ma ei ole kunagi varem elus säärast silda näinud . Alguses olid lauad korralikud , siis aga muutusid hõredaks , osa olid murdunud , mädad , pätid olid neid purustanud , sild kõikus . Jõgi mustas all , vesi paistis olevat väga külm . Laskusin käpuli , et nii kuidagi mööda harvu laudu üle ronida , kuid ärkasin enne üles , kui üle sain . Ka ilmsi jäi mul Brooklyni sild ületamata ; pöörasin silla keskelt tagasi , sest mul polnud Brooklynis midagi teha . Ma olin ka rahul , et see unenägu , mis mind tookord hämmastanud oli ja mille kallal ma olin pead murdnud , sai justkui mingi lahenduse . Ühtlasi tundus mulle , et veel miski sai lahenduse , et ma tean nüüd midagi , aga ma ei teadnud , mis see on . Nüüd , <arv>. juuni hommikul , kui Staten Islandi praam sadamast välja sõitis , rippus Brooklyni silla kohal kuldses udus kuldne päikeseketas , mis juba üsna hästi soojendas . Vesi praami ahtri taga , kiiluvesi , helkis samuti kuldselt . See näis mulle korraga väga ilus . Drag queen'id , punane ja must , olid meile ahtrisse järele tulnud , ilmselt professionaalsest huvist ( ikkagi kolm potentsiaalset kundet , pealegi ma olin neid vaadanud ) , kuid asetusid diskreetselt ahtriplatvormi teise nurka . Platvorm polnud küll kuigi lai . Nad ei lobisenud enam , haigutasid laia suuga . Ma taipasin äkki , et tegemist on matustega , ja mulle tuli veider mõte , et need kaks drag queen'i on samuti matuselised , kuuluvad leinakorteeži , ja nii on meid kokku viis . Kolm meest ja kaks naist . Või kuidas võtta . Ma ei tea , mis matustel tehakse , ma mõtlen , sellistel tuha matustel , sest ma pole kunagi taolisel tseremoonial osalenud , kuid mingit tseremooniat polnudki . Seal ahtriplatvormil , mida kiiluveest lahutas vaid lõõtsana kokkulükatav aiake ( sealtsamast lähevad reisijad maha ja tulevad peale , kui laev randub ) , seisis nagu tellitult väike hall treppredel , ilmselt määratud mingiteks meeskonna vajadusteks , hooldustöödeks . Praam sõitis väga kiiresti , palju kiiremini kui Saaremaa ja Hiiumaa praamid , Manhattan kaugenes ruttu , juba mähkus tema kontuur kollasesse vinesse . Kuldne helk tundus mulle korraga nii ilus , et mu silmad läksid märjaks . Umberto ronis millegipärast väikesele treppredelile , kuigi oleks võinud minna ka niisama reelingu äärde . Nii oli ta meist kõrgemal . Ta avas karbi ja puistas valkjashalli tuha sealt välja , koputas veel karpi vastu reelinguposti . Tema huuled liikusid , aga mootorimüra tõttu ma ei kuulnud , mida ta ütles . Kas et põrmust oled sa võetud ja põrmuks pead sa saama ? Ja kui , siis mis keeles ? Prantsuse keeles on see poussiére , tolm . Inglise keeles ashes , tuhk . Itaalia keeles ma ei tea . Tuhk ise hõljus natuke tuule käes üles-alla , muist pudenes kohe kuldselt läikivasse kiiluvette , kadudes sinna momentaanselt , hetkekski mingit jälge jätmata . Keerutav tuul tõi aga ühe väikese tuhapilvekese tagasi laeva ahtritekile , puhus seda mulle vastu nägu , nii et ma pidin silmi hõõruma . Kuigi ma pole kindel , kas see oli ikka Liz Franzi tuhk , mis mulle silma läks . See võis ka ainult tunduda . Ma olin rahul , et Umberto ja Marco , kes seisis natuke eemal , ilme päikeseprillide taga loetamatu , ilmselt ükskõikne , ei rääkinud midagi . Umberto läks ja viskas tühja karbi prügikasti , siis seisid nad reelingu äärde , vaikisid edasi . Ka kaks drag queen'i ei liikunud paigast . Minu arust oli väga tähtis , et keegi midagi ei ütleks , et kõik püsiksid võimalikult vaikselt paigal , sest mul oli vaja mõelda tuha keemilise koostise üle . Tuhk on teatavasti inimkeha mineraalne komponent , mis kogutakse kokku pärast laiba tuhastamist ehk intsinereerimist krematooriumiahjus . Ma olen krematooriumist näinud mitut dokumentaalfilmi , seetõttu ma üldjoontes tean , kuidas see välja näeb . Lõpuks jahvatatakse tuhk veel kuulveskis peeneks , sest alati on seal väiksemaid pudenemata luutükikesi . Ma ei tea , miks peetakse nii tähtsaks just seda mineraalset komponenti , kuna hapnikul , süsinikul , vesinikul ja lämmastikul , mis moodustavad organismi massist ometi valdava enamiku , lastakse kahetsust tundmata korstnast välja lennata . Liz Franzi keha orgaaniline osa oli niisiis juba mõne aja eest segunenud Maa atmosfääriga , osa veest oli ilmselt sademete hulgas alla sadanud , osa süsinikdioksiidist oli ühinenud nn. kasvuhooneefekti põhjustava gaasikupliga , osa aga tõenäoliselt assimileeritud taimestiku poolt , kuna tegemist oli kevadsuvega , intensiivse vegetatsiooniperioodiga põhjapoolkeral . Mis elementidest koosneb aga tuhk ? Kaltsium , fosfor , magneesium , kaalium , naatrium , raud , veel kõikvõimalikud mikroelemendid , virtuaalselt peaaegu kogu Mendelejevi tabel . On vist tõsi , et mõned nende nn. mineraalainete osakesed viibivad inimorganismis palju pikemat aega kui aktiivselt vahetuvad süsiniku , vesiniku , hapniku aatomid . Luudes on mineraalide sisaldus kõige kõrgem ja luude ainevahetus ei ole nii kiire kui pehmetel kudedel . Aga kas on võimalik , et mõni osake ( aatom ) peatub ühes inimkehas sünnimomendist kuni surmani ? Seda saaks uurida osakeste märgistamise teel , kuid see oleks väga pikaajaline projekt ja negatiivne tulemus poleks veel tõestus , et nii see pole . Oranž Staten Islandi ferry juba randuski . Vaatasin kella , ülesõit oli kestnud kakskümmend viis minutit , aga oli läinud nii ruttu . Umberto võttis mul küünarnukist kinni , ütles , et nemad sõidavad kohe tagasi , aga et ma võiksin Staten Islandil natuke ringi jalutada , Liz olevat seda soovinud . Ja küllap ma tahan pigem üksi olla . Kuid õhtuks nad kutsuksid mind sööma . Lizi mälestuseks . Seal ta räägib mulle , kuidas kõik oli , ja tal olevat mulle Lizi poolt ka midagi üle anda . ( Huvitav , kas see " miski " on raha ? mõtlesin automaatselt . ) Ta on kohad kinni pannud india restoranis Nirvana ( ta pistis mulle pihku restorani visiitkaardi ) ja nad ootavad mind seal kell kaheksa õhtul . Läksin praamilt maha , otsejoones edasi , läbi tohutu sadamahalli , piki betoongaleriid , kust sai busside peale minna , aga ma ei tahtnud bussi peale minna , tahtsin ainult edasi minna . Staten Island on üks New Yorgi linnaosa . Seal paistis mingi torniga maja , vist raekoda , selle kõrvalt läks trepp üles mäkke . See tundus kõige otsema teena ja sealt ma läksingi . Pühapäeva hommikul kell seitse olid tänavad täiesti inimtühjad ja vaiksed . Lõhnas taimestiku järele , merelt puhus päris tugev tuul , puud kohisesid . Varsti algasid väikesed idüllilised puumajad suurte puude vahel , nende ees murus õitses ristikhein , aedadest paistis lilli . Mulle tuli vastu üks paks mees , kes jalutas oma väikest musta koera . Muidu majad alles magasid . See oli kuidagi kummaline selles suures päikesevalguses , see inimtühjus , vaikus , taimede , heina , jah , jälle heina lõhn . Mäest alla viiva tänava ääres olid majad tihedamini koos , osa neist vildakad , laokil palkonitega , tänav oli lagunenud . Iga maja ees oli imetilluke aed , mõnes kasvas umbrohi , siniste õitega nisulill , mõnes oranže liiliaid . Kuulsin ühe ukse avamist , vaatasin tagasi . Suur neegrimamma tuli rõdule , väike unine põngerjas käe otsas . Ta astus palkonilt tänavale , haigutas ja ringutas , vaatas ringi . Poisike kükitas maha ja hakkas seal tänavatolmus midagi urgitsema . Teine tänav viis jälle üles mäkke , künka tipus oli skväär pinkidega , kahelt poolt piki tänavat paistis natuke merd . Istusin pingile . See lõhn ja vaikus mu ümber , äkki ma sain aru , mida nad meenutavad . Suvesid maal , tädi juures , kuhu vanaema mu igal aastal paariks nädalaks viis . Seal lõhnas alati niidetud heina järele . Sest alati toimus meie maalviibimine – reine-mére oma väikese printsiga suvitamas – just jaanipäeva ümber . Inimesi maal , seal küngaste ja põldude vahel , peaaegu ei näinud . Seal , nimelt seal , ühel niisugusel soojal ööl , kui heinalõhna , seda sügiseks pöörduva kevade lõhna ( sest jaanipäeva paiku , kui valmivad maasikad ja kõik paistab veel õitsevat , on vegetatsioonis alanud juba küpsemine , puitumine , ühesõnaga sügis ) läbi akna sääsevõrgu tuppa tungis , täites kogu maja , avastasin ma endas iha . See oli joovastav ja väga õudne . Joovastav alguses , õudne siis , kui äkki sealt midagi eritus , linale tuli plekk . Kuidas seda seletada ? Mis see on ? Miks see on nii meeldiv , kui nii teha ? Ja miks ma kujutan sealjuures ette selliseid asju ? See peab olema midagi väga halba . Mingi haigus . Seda peab maksku mis maksab varjama . Ainult plekid jäävad , midagi pole parata ... Ma mõtlesin seal künkal istudes , et põhimõtteliselt on mu elu sellest saadik väga vähe muutunud . Kõik muutused on nii pinnapealsed . Lihtsalt , jah , sa õpid paremini varjama , ka enda eest . Seda nimetatakse toimetulemiseks , eluoskuseks . See teeb vähem häbi , valu ja vaeva , kuni ei tee enam midagi . Harjud täitsa ära sellega , kes oled . On see nüüd käes ? Teist tänavat pidi alla minnes , tagasi sadama poole ( hakkas juba palavaks minema , heinalõhn taandus ) , mõtlesin aga , et nüüd polegi enam kedagi , kes sellest maast laulaks . Liz Franz oli viimane , jah , korraga tabas mind selline inspiratsioon , ma jäin isegi seisma , vaatasin huvitatult ristikheinas ronivat mesilast ja ütlesin kuuldavalt : " Tema oli viimane . " Seda maadki ju pole enam , neid luhtasid , mis mulle äkki silmade ette tõusid , neid Tänassilma laiu luhtasid , kus " lilled " , nagu Liz Franz mulle kinnitanud oli , tal suviti üle pea olid kasvanud . Neid pole enam , keegi ei käi sealt enam " üle " ega kao kesksuvel õitsevasse heina . Selle asemel on pajuvõsa , lepavõsa , mets . Teistsugune koht , teistsugune lõhn . Katsusin ette kujutada , missugune seal praegusel hetkel on . Kell peab seal olema – jah , kolme ligi pärast lõunat . Jaanilaupäeval . Tuleriidad on õhtuks juba valmis laotud , kuigi keegi ammu enam ei mäleta kelle või mille põletamiseks . Ja kedagi polegi näha . Nägin vaid suvepärastlõuna igavas valguses läikivat lepavõsa , halli tolmust teed , mis sinna vahele kaob , valgeid rünkpilvi kõige kohal . Õhtuni on veel nii kaua aega ! See ei tule ega tule ja teed mööda ei tule kedagi . Midagi muud kui seda valget tolmavat teed lepavõsa vahel ei osanud ma Liivimaast ette kujutada . Millegipärast . Tagasisõidupraam oli suurem , sinna tuli palju rahvast , imestasin , kust nad kõik tulid , sellelt pealtnäha alles nii sügavalt magavalt saarelt . Siiski , tagasiteel olin näinud tervet gruppi musti poisse ühe väikese söögikoha ees seisvat , iseteenindavas pesumajas toimetas hulk naisi , samuti mustad , latiinod . Praamil istusin jälle ahtrisse , välja , sellel suuremal laeval olid seal pingid . Mu kõrvale istus inetu , mingist haigusest või ühekülgsest dieedist ( vaesus ) plekilise näoga latiinonaine , kellel oli kaasas kaks last , umbes nelja-viiene tüdruk ja kahe-kolmene poiss . Poisikesel olid tohutu suured tumedad silmad , mis hõlmasid , tundus , tema näost umbes kolmandiku . Nende silmadega ta mind uuris , algul kohkunult , siis juba teatud huviga . Nõudis emalt selle kohvitopsi , tegi , nagu jooks , andis topsi emale tagasi , ise ikka kogu aeg mulle , justkui küsivalt ( " suurte silmadega " , aga need olid konstantselt suured ) otsa vaadates . Tal olid seljas kenad uued riided , jalas kuldsete paelahaakidega saapakesed , kõik muidugi üsna odav . Tüdruk istus emast teisel pool , oli kogu aeg vait ja paigal , tema nägu ma õieti ei näinudki . Ema kaisutas poissi , poisike surus ennast tema vastu , ise ikka ainiti mind vahtides . Lapsed vaatavad nii . Miski lihtsalt köidab nende tähelepanu , tekitab mingi mõistatuse , mida nad väljendada ei oska . Mida nad oma käe peal lahendada püüavad . Keegi ei tea , mis mõistatused need on , me ise oleme need unustanud . Aga võib-olla püüame ikka veel neid lahendada . Tundsin korraga suurt võitmatut unerammestust . Jahe merebriis oli nii meeldiv . Mõtlesin ebamääraselt , pidades silmas seda inetut hispaania ema oma kahe ilusa lapsega : See ongi elu . See ongi elu , jah , see ... Ärkasin , kui praam vastu randumissilda põrkas . Ma polnudki saanud Manhattani lähenemist vaadata . Möödunud hommik tundus mulle unenäona . Aga inimeste sabas laevalt maha minnes märkasin , et mu ees läheb seesama pesakond , tütar ema vasaku , poeg parema käe otsas , nende tumedad peanupud , helesinised seljad ( kõigil oli seljas midagi helesinist ) . Nüüd ei vaadanud poisike enam minu poole , tagasi , teda huvitas juba rohkem see , mis teda ees ootas . Kui ma Nirvanasse jõudsin ( <arv> Central Park South , viimane , <arv>. korrus ) ja india kostüümis Lõuna-Aasia välimusega uksehoidja mulle lifti kutsus , rääkides ajaviiteks kerjusest , keda ta teisel pool tänavat , pargi ääres oli mitu tundi jälginud – see ei tegevat midagi , lihtsalt vedelevat seal , aga ikka antavat talle raha : turistid ! – , mõtlesin ma üksi kuldses india stiilis kujundatud liftiga üles sõites ja kella vaadates , et Liivimaal oli jaaniöö juba lõppemas ; kell pidi olema kolm , lõkked maha põlenud , inimesed valdavalt täiesti purjus , magamas rasket viinaund või juba uuesti kainenemas , kahvatute nägudega vastu minemas koidule , mis ilmselt juba kirdest on puhkemas , jah , seal peab hakkama juba valgeks minema , ja lõdisema panev niiske suvehommik on haruldaselt vaikne , vaid kuskilt kostab üle järvevee veel muusikat , võib-olla on see Madonna , võib-olla Pet Shop Boys , või siis midagi rahvuslikku , Väikesed Lõõtspillid , sest nobody cares sellel kellaajal , ja ilmselt on võimendus lõkkeplatsil või avatud ustega autos lihtsalt sisse unustatud ja üksik pudelit suu juurde tõstev vanamees räägib selles lärmis lõkke ääres istudes iseendaga , kuni temagi tallatud rohule külili langeb . Jaanipäev on alanud , ja kui lift üles jõudis , tabas mind äratundmine , et see polnud siiski olnud asjata , et kõik need tuleriidad olid sel aastal , ilma et keegi oleks teadnud , süüdatud Liz Franzi auks , kes jaanipäeva südamest vihkas . Umberto ja Marco olid juba seal , lisaks oli millegipärast kutsutud " lätlane " Heinrich . Nad istusid aknaaluses lauas , kus oli veel üks vaba koht , minu jaoks . Umberto ja Marco istusid seljaga akna poole , kuid nägid siiski – tänu vastasseinas asuvatele spetsiaalsetele peeglitele – aknast avanevat vaadet , mis olevat , nagu Umberto kohe vabandavalt seletas , selle restorani põhitrump . Toit olevat keskpärane , kuid see olevat taas olnud Liz Franzi soov , et ma seda vaadet näeksin . Ta oli seda t a h t n u d . " She was like a little child , you know , " ütles Umberto . " Come una bambina , " lisas ta itaalia keeles , naeratades , ilma et ma oleksin taibanud selle naeratuse mõtet . Küll aga nõustusin ma kohe tema hinnanguga . Jah , Liz Franz oli nagu väike laps . Kuidas ma varem selle peale ei tulnud ? Väike laps , kes tahtis . Kui ei saanud , hakkas nutma . Seekord oli ta siis tahtnud , et minagi imetleksin vaadet , mis avanes tema viimase elukoha aknast . Nad olid nimelt elanud sealsamas lähedal ja nende korterist oli avanenud sarnane vaade , kuigi nad olid allpool . Umberto ei nimetanud aga aadressi , viibates vaid ebamääraselt kuhugi lääne poole , kus punane päikeseketas majade kohal vinesse oli kadumas . Ma sain aru , et nad ei soovi oma aadressi avaldada ja tõenäoliselt ei näe ma ei Umbertot ega Marcot elus enam kunagi . Ja nii see tõenäoliselt ongi . Neid ridu kirjutan ma nimelt juba kaks nädalat hiljem , tagantjärele , püüdes lihtsalt refereerida , sest mul pole enam ei tahtmist ega viitsimist sellel kõigel pikalt peatuda – uued asjad , nii üllatav kui see ka pole , on peale tulnud , ja neid pole vähe . Istun nimelt ... Aga parem , taipasin praegu , on jätta see ütlemata , kus . Sellel pole enam tähtsust . Ja tõesti , parem järgida Liz Franzi õpetust , mitte jätta ülearuseid jälgi , rääkida endast just nii palju kui vajalik ja nii vähe kui võimalik . Lisan vaid nii palju , et olen tõesti ametis selle realiseerimisega , mis mulle Brooklyni sillal oli meelde tulnud , aga millest ma kohe ei saanud aru , mis see on . Mis veel ? Ahjaa . Ma rääkisin alguses palju tollest Askost . See oli lihtsalt üks fantaasia . Mitte et Asko oleks olnud fantaasia , ta oli olemas ja on edasi , aga mina ei mõtle talle enam . Otsustasin , et taolistel asjadel olgu lõpp , sellistel viljatutel alandavatel fantaasiatel . Nägin teda korraga selgesti sellena , kes ta on , ja see ei vääri tõesti vaeva . Mul on praegu teisi kasse , keda vemmeldada ( d'autres chats á fouetter ) , nagu prantslased ütlevad . Tõenäoliselt ei näe ma ka Askot elus enam kunagi . Aga Nirvanast avanev vaade oli tõesti kummaline . Puudeladvad , jah , põhjas silmapiiri punase uduni ulatuv tumeroheline kobrutav mass , selline nagu dokumentaalfilmides on troopiline vihmamets , kui seda on filmitud aerovõttena . Antud juhul oli see loomulikult Central Park ning idast ja läänest piirasid seda majad . Läänes moodustasid nad hetkel tumeda siksakilise kaljumäestiku , idas aga peegeldasid majade aknad – seal elavat need rikkamatest rikkamad , filmistaarid , vana raha – lillakat loojangukuma , mis kohe oli kustumas . Seni kui me sõime , süttisid tänavatel ja majaakendes tuled ( kuigi hõredalt , rikkad on sel sesoonil juba valdavalt linnast ära ) , puudeladvad tumenesid , kuni hakkasid ühtlaselt mustama , ainult pargi laternate ümbruses paistis lehestiku rohelist , justkui oleks selleski metsas süüdatud arvukalt lõkkeid või nagu oleks kobrutav puudemass vaid heinamaarohi , kus valvab ridamisi jaaniussikesi . Menüüst valisin põhiroaks spinati juustuga , sest liha selle kuuma päeva õhtul ( restoranis oli küll peaaegu hallaöö temperatuur ) ei tahtnud ja üldse polnud kõht tühi , kuigi ma polnud päev otsa söönud ; olin lamanud oma stuudios , vahtinud lakke , higistanud , vahel vajudes mingisse unetaolisse seisundisse , kust mõni sireen või hiinlaste hõige , tänava poodidest kostva hiina muusika terav noot mu välja tõi . Mangomahla-šampanjakokteilidest , mida Umberto minu ees aina uuendada lasi ( arve , mis talle õhtu lõpul toodi , tuli nelja peale kolmsada kakskümmend dollarit , millele ta lisas nelikümmend dollarit dip'i ) , jäin aga üsna kohe purju . Ma ei küsinud midagi , sest korraga see ei huvitanudki mind enam . Toit tundus oma mõõdukas vürtsikuses väga hea , kuigi nüüd tagantjärele tundub mulle , et on söödud ka paremat india toitu . Lugu , mille Umberto mulle esitas , oli üldjoontes selline . Kõrivähk oli Liz Franzil avastatud juba pooleteise aasta eest . Ta oli keeldunud igasugusest kemo- ja radioteraapiast , ja kui tema juba keeldus , siis oli keeldutud , teda poleks saanud ka jõuga sundida . Niisiis olid need lakkamatud köhatused , see halb ilme , käies väsimine , mida ma olin pidanud osalt vanadusest ja liiga forsseeritud dieedist tingitud nähtusteks , osalt psühhosomaatilisteks sümptomiteks , olnud tegelikult areneva haiguse nähud . Kui asi halva pöörde võttis ja ta korraga enam õieti rääkida ei saanud – see oligi talvel , kui ta " kadus " – , oli Liz Franz otsustanud , et nad sõidavad New Yorki . Umbertol oli New Yorgis see korter ja ta oli varemgi ettepanekuid teinud , et nad võiksid pikemalt seal olla , kuid siis oli Liz Franz alati keeldunud . Ilmselt ei tahtnud ta Euroopast , see tähendab minust liiga kaugele minna . Pealegi olid Umberto New Yorgi reisid olnud mõlemale puhkuseks . Liz Franz sõitis siis omakorda Pariisi või Tallinnasse , Umberto aga oli koos Marcoga , kes elaski põhiliselt selles New Yorgi korteris . Marco tegevat mingit tööd showbis'is , aga ma pole kindel selle versiooni korrektsuses . Marco ise vaikis praktiliselt kogu õhtusöögi vältel , samuti kui , kummalisel kombel , Heinrich , kes oli mulle muidu jätnud jutuka mulje . Kuulasime kõik vaid Umberto jutustust . Või sõime-jõime vaikides . Liz Franz olevat Marcost muide täiesti teadlik olnud , samuti kui Umberto teadis " meist " , see tähendab Liz Franzist ja minust . Teda huvitas nüüd siiralt , kas me olime tõesti armukesed . ( " I mean , you are mostly gay , as I understand . " ) Ütlesin kõheldes : " Teatud mõttes , jah , olime . Mõnda aega . " Ja see tundus mulle korraga valena , kiitlemisena . Ma polnud kunagi olnud Liz Franzi armuke . Need viimased kuud New Yorgis olevat nad Liz Franzi soovil elanud kolmekesi koos ning Marco ja Liz Franz olevat saanud suurteks sõpradeks ( " Didn't you ? " küsis Umberto Riviera Marcolt , kes ebamääraselt noogutas , tal olid endiselt päikeseprillid ees , kuigi väljas oli juba öö ) ja esialgu , kui Liz Franzil veel parem oli , olid nad palju aega koos veetnud , sest temal , Umbertol , oli palju tegemist , aga Marco oli sageli päeval kodus . Sellest märkusest ma oletangi , et Marco töö showbis'is oligi midagi sellist : vanemate härrade ja daamide kibeda aja magusamaks muutmine . Nende meele lahutamine , kelle meelt show enam ei lahuta , kes kunstist enam tuge ei leia . Nii et jah , teatud mõttes küll showbis , isegi kõrgemas mõttes . Valuvaigistitest Liz Franz õnneks ei keeldunud , lõpuks oli tal olnud morfiinipump , selline seade , mis on ühendatud otse veeni ja mille nupule patsient ise vajadusel vajutab , süstides endale uue annuse valuvaigistit . Uurimused olevat näidanud , et nii tarvitab haige isegi vähem morfiini kui arsti poolt ette kirjutatud süstide puhul . Õnneks on suhtumine valusse arenenud , kinnitas Umberto , enam ei arvata , et kannatused on meditsiiniliselt näidustatud ja et morfiin valuvaigistina tekitab sõltuvust . Veel hiljaaegu olevat see asi olnud täiesti hull : meditsiinis oli nimelt üldiselt aktsepteeritud teooria , et alla aastased imikud ei tunne valu , selles mõttes et see ei tee neile midagi . Nad ei oska ju rääkida . Ja ka vanadel lasti pigem kannatada , kui nad just liiga ei karjunud . Lõpuks ei olevatki Liz Franz enam rääkida saanud , kuid oli kirjalikult teinud kõik vajalikud korraldused , mida , tõsi küll , polnud palju . Ta oli kirjutanud mulle valmis selle postkaardi ja palunud Umbertol pärast tema surma saata mulle need lennukipiletid . Kust Liz Franz teadis Askost , sellest Umberto ei rääkinud , ja ma ei küsinud ka . Tegelikult oli Liz Franz lasknud need piletid broneerida juba üsna mai alguses , sest ta oli veendunud , et mai lõpus ta sureb . Ta ei olnud siiski midagi juhuse hooleks jätnud , muretsedes , et pärast võib-olla pole lennukipileteid saada , mis olevat muide vastanud ka tõele , sest lende võeti pärast läinud sügist vähemaks , aga kõik tahavad nüüd jälle New Yorki tulla . Mai keskel oli Liz Franz need piletid tegelikult ka välja ostnud ja lasknud Marcol posti panna . Ta olevat Marcol lasknud korduvalt üle kinnitada , et ta ikka tõesti tegi seda , õnneks oli Marcol postkontori tšekk taskusse jäänud , see olevat Liz Franzi enam-vähem maha rahustanud . Marco abiga oli Liz Franz kokku leppinud ka selle Hiinalinna stuudio osas ja palunud Arturil mulle lennujaama vastu minna . Ta ei olnud tahtnud Umbertot liigselt koormata . Ta olevat ikka tahtnud olla iseseisev , isegi pärast surma . Staten Islandil olid nad käinud kord varakevadel , Liz Franzile oli see sõit meeldinud ja seal ilmselt oligi talle tulnud see idee , mille me hommikul olime ellu viinud . Ta suri tegelikult <arv>. mail , morfiini all , varahommikul , kodus , üksi olles , tõenäoliselt kannatamata . Kui tal veel parem oli , oli ta päevad otsa istunud rõdul . Umberto oli arvanud , et ta vaatab parki , puid : " Tead ju , ta oli ikkagi maalt pärit , ja surijad pöörduvad ikka oma lapsepõlve tagasi . " Kuid Marco rääkivat ( ja see oli enam-vähem ainus kord peale toidu tellimist , kui Marco suu lahti tegi , kinnitades , et nii see tõesti oli ) , et tegelikult vaadanud ta ainult tänavale , liiklust , inimesi , kes nende viiendalt korruselt väga hästi näha olid . Ta olevat võinud seal istuda tunde ja tunde , nagu juua pilguga seda inim- ja autojõge . See ei kuivavat seal ka öösiti . Talle polevat sellest kunagi küll saanud ( alles viimaks oli ta istunud toas , vaadanud , kui ta teadvusel oli , ilmselt taevast , sest muud tema tugitoolist ei paistnud ) . Neile Marcoga ( see tähendab Liz Franzile ja Marcole ) olevat meeldinud – alguses , kui Liz Franz veel rääkida sai – rõdul istudes möödujaid kommenteerida , naerda ( kuigi naermine tegi talle haiget ) naljakate tüüpide üle , mõelda välja lugusid , neid teineteisele jutustada . Selle märkuse juures tundsin ma korraga suurt valu ( nojah , ma ei tea tegelikult , milline on s u u r valu ) : jälle , ikka , alati on keegi teine . Isegi Liz Franzil oli keegi teine , kellega tal oli lõbusam , kelle juures ta eelistas surra , kellega ta lobises ja flirtis ( oletatavasti ) nii , nagu ta minuga kunagi ei lobisenud ega flirtinud . Sest nende vahel polnud midagi tõsist . Olgu neetud see " miski tõsine " ! Ma taipasin , et lõpuks polnud mitte mina see , kes tema käe oma rinnalt ära tõukas , vaid tema tõukas ära minu käe , mis kunagi tema rinnale ei laskunudki . Mulle tulid armukadedusest , valust ja enesehaletsusest isegi pisarad silma , pöörasin näo akna , linna poole , aga Heinrich siiski märkas , et ma nutan , võttis mul käest kinni , pigistas , ja ma olin talle selle eest tänulik . See ongi üldjoontes kõik , mis ma teada sain . All maja ees jätsime Umberto ja Marcoga hüvasti , järgmisel päeval pidin ma ära lendama . Jalutasime natuke aega koos Heinrichiga , ma oleksin tahtnud temalt veel Juri Katzi kohta küsida , aga ei küsinud . Kuna ma vaikisin , ütles temagi varsti , et ta läheb , ilmselt vaatab veel mõnes baaris ringi . Ta ei tahtvat küll enam kellegagi koos elada , aga aeg-ajalt , tõtt-öelda üsna tihti , vajavat ta siiski kedagi . Just for the sex . Ta ei olevat eriti valiv . Ja elu minevat edasi . Ta embas mind , vahetasime traditsioonilised põsesuudlused , millega ma Prantsusmaal elades üsna ära olen harjunud , aga mis mulle vist kunagi päris loomulikuks ei saa . Heinrich andis mulle oma kaardi , et juhul kui . Kõndisin huupi mööda Upper East Side'i tänavaid , öö oli palav , lausa lämbe . Ostsin mingi Deli väliletilt pudeli värsket apelsinimahla , tahtsin täiesti kaineks saada . Jõudsin Teisele avenüüle . Hakkasin seda mööda alla minema . Öö oli küll lämbe , aga ei pannud enam ka lausa higistama . Vaatasin kella ja nentisin , et nüüd on Liivimaal , Eestis juba suur hommik . Uurisin peatuses bussiplaani , aga buss oli just läinud , läksin veel jala . Mulle meeldivad ööd , kui õhk on nii soe , et seda ei tunnegi . Autotulede jõgi voolas hooti samas suunas , allapoole , sedamööda , kuidas see valgusfooride paisu tagant valla päästeti . Ma ei mõelnud millelegi defineeritavale . Ma polnud kurb . Ma olin mingis vahepealses olekus , kui pole õieti midagi . Võib-olla see ongi vabadus . Seda on elus nii harva . Vaatasin huviga üle kõnnitee mu jalge eest läbi sibavat hiigelsuurt kilki , kes kadus mingisse kanalisatsiooniavasse . Tema elab siin linnas , mõtlesin . Möödusin suurest virnast läbipaistvatest kilekottidest , mis olid täis toidujäänuseid , see tähendab , ärapõlatud toitu . Kas tõesti ühe restorani päevane ports ? Sealt paistsid arbuusilõigud , valged leivad , pigistatud apelsinipoolikud . Huvitav , kas ka need jäänused intsinereeritakse , põletatakse ? Või maetakse maha , komposteeritakse , tehakse mullaks , nagu oleks " ökoloogilisem " ? Ma isegi seisatasin , et jäänuseid uurida ja selle probleemi üle juurelda . Siis mulle tuligi meelde , mis mulle Brooklyni sillal ükspäev meelde oli tulnud , aga mitte päriselt . Ma taipasin , mis ma pean tegema . Jah , muidugi , see isegi ei pannud mind imestama . Mis oleks veel loomulikum ? Ma pean tegema filmi ja ma teadsin täpselt , mis filmi . Kuidas ma küll varem selle peale polnud tulnud ? Filmi Liz Franzist . Aga mitte temast . Sest ma ei tea temast midagi . Endast . See on ainus , keda ma tunnen , ainus reaalsus , mis mul on . Aga see tähendab , ka Liz Franzist , kõigist inimestest . Inimesed on nii ühtemoodi , lõppude lõpuks . Kui tead endast , tead kõigist . Toidujäänustega täidetud suuri kilekotte uurides olin korraga selles veendunud ja seegi ei üllatanud mind . Ma ei tea , mitu kilomeetrit ma sel ööl maha käisin , tegin veel mingeid ringe , jõudsin vahepeal Hudsoni äärde , haistsin jälle pärnade lõhna , istusin nende all , visandasin mõttes juba filmi stseene . Need on mul kõik täpselt meeles , nüüd on peaasi nad ainult kirja panna , formuleerida , ma ei kahtle , et ma teen selle filmi . Kes saaks mind selles takistada ? Siis läksin Manhattani lõunatipuni , kust paistab juba avar vesi , Staten Island eemal kaugel . Vaatasin seda vett , mis nüüd oli tume , sametine , proovisin mõelda vette uputatud tuhast . Aga sain aru , et sellel pole ju mingit tähtsust , ookeani keemiline koostis jäi sama hästi kui samaks . Lõpuks jõudsin oma ringidega ikkagi Hiinalinna , kuigi ma otseselt sinna ei sihtinud . Hakkas juba koitma . Äkki märkasin imestusega , et olin oma maja ees . Jalad olid mu sinna kandnud . Alt rauduksed olid sel kellaajal muidugi lukus , raudtrepp ja töökojad vaiksed . Huvitav , kas selliseid treppe Liz Franz mõtleski , kui ta mind hoiatas , et New Yorgis on rauast majad ? Ilmselt kuulus see hoiatus samasse kategooriasse kui väide , et Tartus elab Kurat . Ma ei saa kunagi teada , mida ta õieti mõtles , ega saaks ka siis , kui ta elaks , kui me mõlemad elaksime veel sajandeid . Seisin ateljees akna all ja vaatasin võlutult , kuidas linna kuma läks väljas üle päeva kumaks , ilma et oleks saanud tabada hetke , millal üks teisest võitu sai . Varsti pärast koidikut hakkas aknast sisse puhuma meeldiv värske tuul , mis tõi veelgi heinalõhna . Unustasin öelda , et sain Umberto käest ka ühe asja , mille Liz Franz oli mulle jätnud . See oli väike lame kinni seotud ja teibiga pitseeritud karp , samasugusest punasest papist , minu meelest , kui oli olnud too " kingakarp " , milles oli tuhk . Seda karbikest saades mõtlesin taas automaatselt : huvitav , kui palju seal on raha ? Kui ma aga pärast Heinrichist lahkuminekut olin paki lahti teinud , leidsin sealt vaid kaks asja . Üks oli too hõberaamis ikoon , Konstantini pärandus . See on praegu siin minu ees laua peal . Kuna Madonna nägu on kannatada saanud , kriimuline , tundub ta ulakalt muigavat , aga lapsuke tema süles on tõsine , nii et nad moodustavad naljakalt vastuolulise paari . Selle defektist tingitud ulaka ilme pärast ma jätsingi selle ikooni alles , ta peaks nüüd olema ainus Liz Franzi " väike asi " , mis mul on . Teine asi Umbertolt saadud karbis oli CD-plaat , ilma kirjadeta , ilmselt ise salvestatud . Olin nii ikooni kui ka plaadi oma valge pintsaku rinnataskusse toppinud ega olnud neile rohkem mõelnud . Nüüd , koidu ajal , tuli plaat mulle meelde . Meenus ka , et Carl Frederickil oli seal CD-mängija . Panin plaadi peale . Sain kohe aru , et see on sama plaat , mis mul oli . See valge ja roosa ümbrisega . Selle ümbervõte , krabinate ja kõigega . Päike tõusis ja paistis stuudio suurtest akendest sisse , seekord mitte kuldne , vaid aprikoosikarva . Ma polnud seda plaati nii ammu kuulanud . Alguses tahtsin kinni panna . Aga siis kuulasin lõpuni , nagu hüpnotiseeritult . Panin algusesse tagasi . Siis tuli mulle mõte . Tegin stuudio kõik aknad lahti , keerasin võimenduse põhja , las ärkavad , hiinlased , mõtlesin , ongi juba aeg ! Ma teadsin , et isegi hommikuses suhtelises vaikuses ei kosta see väikese CD-mängija võimendus kuigi kaugele tänavale . Aga mul oli tunne , et see kostab üle kogu linna . Igatahes ta kostis üle maja . Mind haaras mingi metsik joovastus , iha . Võtsin ennast alasti , puudutasin ennast , tantsisin , mul polnud peaaegu midagi vaja teha , et tuleks . Seejärel tantsisin aeglasemalt , siis tuli see laul , mida ma kord ammu , sajandite eest , kaks kuud tagasi olin laulnud autos , " omal viisil " , Tallinnast Tartusse sõites . Nüüd ma üürgasin seda kaasa kõigest kõrist , mis siis , et meie hääled ei kõlanud vist üldse kokku , ma ei oska laulda , aga siiski ma tean , paremini kui keegi teine maa peal , mis laul see on , mida ta tähendab . Ma üürgasin nagu hull , ilma igasuguse viisita . Ma keerasin CD-mängija kinni , võtsin plaadi masinast ja viskasin aknast välja . Hõbedane kettake laperdas päikese käes helkides , langes tänavale . Ma ei vaadanud , mis tast edasi sai . Nüüd laulsin ma üksi , kõigest kõrist ( á tue-téte ) , nuttes ja mitte nuttes : Tahaksin pihlapuu rüppe , okstesse varjata pea , tahaksin pihlapuu rüppe , puhata oleks seal hea . Pesevad vihmad ta marju , nendele vajutan suu . Võta mind lehtede varju , lõkendav sügise puu . Sinule laulan ja sina saad aru , oled nii lihtne ja hea . Sinule laulan ja sina saad aru . Toetan su tüvele pea . Tahaksin – pihlapuu rüppe ... Okstesse – varjata pea ... Tahaksin – pihlapuu rüppe ... Puhata – oleks seal hea ...