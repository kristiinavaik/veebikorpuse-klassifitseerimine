kirjak	ilu_existerion.tasak.ela	Ma ei uskunud ikka veel , et olin ta viimaks ometi leidnud . Pärast lõputuna tunduvaid otsinguid , pikki eksirännakuid , pettumusi ja läbielamisi . Pärast aastatepikkust seiklemist Kõiksuse üksinduses ja kõleduses . Minu ees oli Universumi Mõistus . Ma ütlen " ees " vaid parema väljendi puudumisel , sest tema tegelikku olekut ei saa sõnadega edasi anda . Alles nüüd , kui ma olin jõudnud piirini , kuhu isegi valgus ei ulatu ning kus aeg ja ruum lõpevad , olid mu otsingud vilja kandnud . Ma ei teadnud sel hetkel , kes või mis ma olen . Selleks polnud enam vajadust . Viivuks tundus mulle , et ma olen surnud ja maise valu igaveseks seljataha jätnud . Nii suured olid tunded , mis mu abitus hinges mäslesid . Universumi Mõistuse kõrval olin ma tühisus , olin eimiski . Mis olid minu mõtted tema omade kõrval , minu sihid tema omadega võrreldes ; mis olid minu elu ja teadmised väärt , kohtudes absoluudiga ? Ent ometi tundsin ma juba esimesest pilgust , et mind ja Universumi Mõistust ühendab miski . Tajusin tugevat sidet , mille mõistmiseni jõudsin alles hiljem . Palju hiljem . Seni aga ... Minu ees oli Universumi Mõistus . " Mida sa soovid ? " küsis ta ja ta sõnad voolasid minust läbi kui valgusejoad . " Sa ju tead seda , " lõin ma pilgu maha . " Jah , ma tean , " möönis ta . " Kuid ma tahan , et sa ise oma küsimuse sõnastaksid . " Tõstsin pilgu . See oli raske . Neetult raske . " Mis on Olemise Mõte ? " sosistasin viimaks jõuetult . " Olemise Mõte ? " Ta näis üllatunud ja murelik . Õige pisut üllatunud ja väga-väga murelik . " Seda ei saa ma sulle öelda . " " Miks ? " lipsas mu suust . " Sa ei tea seda ? " " Mina ? " ta näis muigavat ja hetkeks tundus mulle , et olen teda solvanud . " Ei , mina tean . Kuid sulle ei saa ma seda öelda . Isegi kui ma seda tahaksin . Ma lihtsalt ei saa ! See ei mahu sõnadesse . Olemise Mõte on suurem kui Olemine ja Mitteolemine kokku . Tohutult keerukas ja samas nii lihtne , et seda mõistaks ka sülelaps . Seda ei saa sõnadesse kammitseda . Mõistad ? " Ma vaikisin jonnakalt . Kõik need aastad ... " Ma võiksin sulle seda näidata , kuid see ei tule kõne allagi . Sa ei suudaks seda haarata . Sa poleks võimeline seda taluma . Tõde põletaks su seest tühjaks . Anna andeks , ent ma ei saa su soovi täita . " Seisin löödult . Näis , et vaikus tegi meile mõlemale haiget . Kuigi talle ehk siiski mitte . Ehk vaid häiris pisut . Või midagi sinnapoole . " On sul veel mõni küsimus ? " pakkus ta peaaegu lootusrikkalt . Raputasin pead . " Ei . Mul pole enam midagi küsida . Ega saagi olla . Sa tead seda . " Pöördusin minekule . Olin juba kaugel , kui ta mind tagasi hõikas . " Ma ei saa vastata su küsimusele , aga ma võin rääkida lugusid ... " " Lugusid ? " olin segaduses . " Milliseid ? " " Igasuguseid . Olemisest ja Mitteolemisest . Mõttest ja Mõttetusest . Lugusid Elust ja Surmast ... Mul on palju lugusid . Need on küll vaid tühised killud Olemise Mõtte suurest mustrist , ähmased peegeldused suurest Tõest , kuid neid võin ma sulle näidata . Ma ei julge küll lubada , ent kui sa pingutad ja leiad eneses jõudu , võivad need lood sulle viimaks vastuse anda . Vastuse küsimusele , mille järele sa tulid . Vastuse Olemise Mõttele . " Teha läbi pikk rännak , et asuda kohe uuele teekonnale . Jah , just seda ta mulle pakkus . " Tahad sa seda ? " " Jah , ma tahan seda , " noogutasin ma . Veel teadmata , millega ma tegelikult soostun . Veel tundmata neid arvukaid maailmu , kus mul peatselt viibida tuli . " Sea end mugavamalt istuma . Ma võin rääkida kaua . Väga kaua . Nagu ma juba ütlesin , on mul palju lugusid . Mõned neist on juba aset leidnud , mõned juhtuvad just praegu ja mõned alles kauges tulevikus . Aga nad on mul kõik olemas . " Sättisin oma olemise nii mugavaks , kui see vähegi võimalik oli ja noogutasin märgiks , et olen valmis . Ta alustas . " Linn , vana kui Igavik ise , oli minevikuga üheks saamas . Ta elus oli olnud paremaid ja halvemaid aegu , õitsengut ja langusperioode . Ent kõik need elasid nüüd vaid mälestustes ... " Tundsin , kuidas Kõiksus mu ümber pikkamisi tuhmub ja värelema lööb . Ma kaotasin sideme reaalsusega , milles viibisin ja kandusin mõttekiirusel eemale , tundmatusse . Miski selles väreluses , mille osaks ma ka ise olin saanud , hakkas aegamisi kuju võtma ja ühel hetkel tajusin , et ... ... jalutan mööda iidse linna tänavaid . On öö ja kusagil taevast varjavate paksude mõrvarpilvede taga säravad tuhanded kauged päikesed , mis üritavad oma lohutavat valgust tulutult minuni saata . See teadmine teeb mind kurvaks ja ma tahaksin uskuda , et mu pea kohal hõljuv pilvevaip hajub koos hommikuse päikesetõusuga . Ent ma tean , et seda ei juhtu . Ei täna ega ka homme . Isegi mitte aasta pärast . Vahel usun ma end kuulvat kellegi tundmatu hüüatust . Siis jooksen ma hullununa , rinnus rõõm ja taasärganud lootus , erutusest värisevad käed tervituseks ette sirutatud . ~Nad on tagasi ! juubeldab mu ajulisand ~Nad on tagasi ! ~ Ma torman ringi ning otsin . Asjatult . Ja siis , kui ma olen kes teab mitmendat korda veendunud , et petlik hääl polnud midagi muud kui vaid tugev tuulepuhang , mis maas vedeleva väsinud kiviklibu hetkeks lendu tõstis , vallutab mu hinge taas tühjus . Ma jalutan mööda iidse linna tänavaid . Need tänavad on juba ammu surnud . Siin elanud olendid on lõpetanud oma maise teekonna ning isegi nende elutud kehad on lagunenud vormituks põrmuks . Põlglikult naeratav ajakuninganna on halastamatu . Mu ajulisand kannab endas mälestust kaugetest aegadest . Killukest iidsest minevikust , mil surnud linna tänavatel liikusid tuhanded käratsevad olendid . Nad rõõmustasid ja kurvastasid , nutsid ja naersid . Nad olid . Enam kui kolm miljonit standardpäeva tagasi . Ma jalutan mööda iidse linna tänavaid . Kunagi kõrgustesse pürginud hiiglaslikud ehitised on ajahamba poolt puretuna kühmu vajunud . Peaaegu iga päev langeb mõni neist tolmu üles keerutades kokku . See ei kesta enam kaua . Õige varsti on nad kõik muutunud alandlikult kumerduvateks muhkudeks kõrbeliival . ~Kas ma käivitan elufunktsioonide skänneri ? ~ Mu ajulisand ei ole lootust kaotanud . See ei kuulu ta ülesannete hulka . Ma noogutan mõttes . ~Vastus negatiivne // puuduvad tõendid mõistusliku elu olemasolust // puuduvad tõendid tunnistatava elu olemasolust // puuduvad eluks vajalikud tingimused ... ~ Mulle tundub , et ma taban kõlatust häälest lootusetusenoodi . Kolm miljonit katset . Kolm miljonit negatiivset vastust . Ma jalutan mööda iidse linna tänavaid . Valitsevat surmavaikust lõhestab ootamatult tugev piksekärgatus . Taevased väravad avanevad ning piinleva maa poole sööstavad loendamatud kihisevad happepisarad . ~Käivitasin personaalse kaitsevälja . ~ Ma vaikin . Mu ajulisand kaitseb mind ka siis , kui ma seda enam ise ei soovi . Mürgised tilgad langevad kaitsetule linnale . Kostab talumatult intensiivset sisinat . See on viimaste ehitiste surmalaul . Happevihm mõrvab neid kiiremini kui aeg . Mu mõtted liiguvad ajas tagasi . Enam kui kolme miljoni päikeseloojangu kaugusele . Kui ma kunagi siia saabusin , oli see õitsev ning tervisest pakatav maailm . Ma armusin ta muretusse olemisse esimesest silmapilgust . Lootusetult ja lõplikult . Siis pääses valla Suur Haigus . Iidse linna tänavatel käratsevad õnnelikud olendid lakkasid hingamast ning nende mädapaiseteks moondunud laibad jäid tänavakividele lebama , silmis kustunud ahastus . Need üksikud , kelle keha hirmsale haigusele vastu suutis panna , pagesid hullunuina , kuni Suur Haigus ka nemad endaga viis . Mööda kogu maailma katvat iidset linna levinud surmaseemned tapsid kõik elava . Agoonia lõppes enne , kui oli alanud . Ma jalutan mööda iidse linna tänavaid . Ta sinitaevas ei ole enam ammu sinine . Globaalse kliimaseadme reaktorid ei andnud kohe alla , ent aja paratamatu kulu vastu ei saanud ka nemad . Lagunevad reaktorid katsid linna tapva radioaktiivse kihiga . Elu saab siin olema võimatu ka sadade aastate pärast . ~Deaktiviseerin personaalse kaitsevälja . ~ Elektriväli mu ümber muutub hetkega olematuks ning ma olen taas tagasi kesk hääbumise kurbmängu viimset vaatust . Happevihm on mind ümbritsevale maailmale jätnud oma sadistliku jälje . Ma istun tolmusele maapinnale ning heidan pilgu mu pea kohal tähti varjavate paksude mõrvarpilvede poole . Vaikust häirivad vaid mu enese mehhaanilised südametuksed , mis tuleviku aega läbi oleviku minevikku suunavad . Mu vööl rippuvad Suure Haiguse kapslid toovad kokku põrkudes kuuldavale kurbliku heli . Selles on killuke kannatamatust ning soov suletud ruumist välja pääseda . Ent praegu on veel vara . Ma tean , et ootus tuleb pikk ja olen selleks valmis . Ma tõusen püsti . Ma raputan endalt tolmu . Ma jalutan mööda iidse linna tänavaid ... ... mu keha läbis terav värin , kui kõik mu ümber taas endisele kohale asetus . Need musttuhat silmale nähtamatut kuradikest , kes mind mõni aeg tagasi tükkideks olid rebinud , panid mu jälle hoolikalt kokku . See oli olnud midagi enamat kui lihtsalt jutustus - ma olin surnud ja uuesti üles tõusnud . Olin Ära Käinud . Vähemalt tundus see mulle nii . Läbi poolsuletud laugude nägin ma Universumi Mõistust , kes mind uurivalt ja pisut murelikult silmitses . " On sinuga kõik korras ? " päris ta . " See oli ... " kogusin end vaevaliselt . " See oli nii päris ... " " Ma oleksin pidanud teadma , " ohkas ta süüdlaslikult . " Oleksin pidanud sind hoiatama . Ma küll ütlesin " jutustama " , ent pidasin silmas midagi hoopis muud . Seda , mida sa just kogesid . Ma mõistan , et see võib sulle raske olla . Soovid sa üldse , et ma jätkaksin ? " " Jah ... ainult ... selles loos ... kas ... " " Ei , " oli ta resoluutne . " Sa pole veel valmis küsima ega otsustama . Kui sa praegu küsid , siis pole sa enam erapooletu . Kui sa kaotad erapooletuse juba nüüd , siis oled siia asjata tulnud ja võid kohe minema hakata . Siis raiskad sa vaid aega . Nii enese kui ka minu oma . Sa tahaksid kohut mõista ? Hoidu seda tegemast , kui oled kuulnud vaid ühte poolt . Hoia end eemal poolikutest tõdedest - sinu kätte võib sattuda vale pool . Kas ma jätkan , või oled otsustanud lahkuda ? " Vastasin talle , et jään , ja sukeldusin Universumi Mõistuse esimeste sõnadega järjekordsesse maailma . Mu keha lõdvestus ja kaotas tähtsuse ; mu kaal kadus ja ma ... ... olen vana . Väga vana . Nii vana , et ei mäleta enam kõike . Ja see , mida ma mäletan , ei pruugi olla tõsi . Kuid mis on üldse tõde ? Või mis vale ? Ei mäleta ... Mäletan , et kunagi olin ma noor . See pidi nii olema . Ma olin noor . Ja ilus . Nii vähemalt räägiti . Ma olin lootustandev . See oli aeg , kui järjekordne Tsükkel hakkas lõppema . See oli aeg , kui Ring pidi täis saama ja Pöörlev Torn peatuma , et Koletis saaks välja tulla . See oli aeg , kui Maailm pidi saama uue Kangelase . Nii oli see olnud ja nii pidi see jääma . Tsükkel Tsükli , Ring Ringi järel . Kangelased . Kuulsad nimed , suured eeskujud . Õnnelikud olid need , kellel oli antud elada Alguse ja Lõpu Aastail , need , kellele oli antud võimalus saada Kangelaseks . Ma olin noor . Ma olin lootustandev . Ja ma elasin õigel ajal. Minu jaoks sellest piisas . See pidin olema mina . See lihtsalt ei saanud teisiti olla . Ma teadsin seda . Just minust pidi saama Kangelane . Just mina pidin hoolitsema , et Ring ei katkeks , et Algus ja Lõpp määratud ajal üheks saaksid . See oli suur töö . Ma teadsin ka seda . Ma mäletan , kuidas ma seisin ja ootasin , et Torn peatuks . Ja Torn peatus . Ma mäletan Koletist . Ei , ma ei mäleta , milline ta oli . Selle olen ma unustanud . Olen tahtnud unustada . Muidu poleks ma suutnud ... Ma tapsin ta . Vist . Ka seda ma ei mäleta , kuid küllap see nii oli . Igatahes sai minust Kangelane . Siis olin ma noor . Ja ilus . Nüüd olen ma vana . Väga vana . Nii vana , et ei mäleta enam kõike . Kuid see pole ka enam tähtis . Tähtis on , et taas on tulnud aeg , mil Ring hakkab täis saama . Tsükkel lõpeb ja Pöörlev Torn peatub ; Maailm saab uue Kangelase . Maailm vajab Kangelasi , ta ei saa nendeta . Mu töö hakkab otsa saama , teenistus lõppema . Kaua , väga kaua valvasin ma , et Ring ei katkeks ; nüüd lõpuks saan ma rahu . Ta juba ootab . Ta on noor . Ja ilus . Nagu mina kunagi . Torn peatub . On aeg , et Algus ja Lõpp üheks saaksid . On aeg . Ma lähen välja , et ta saaks tappa oma Koletise . Et temast saaks Kangelane ... ... läbi hetkelise agoonia sündisin ma uuesti iseendaks . " Mõistad nüüd , miks ma ei luba sul veel küsida ? " kõlas Universumi Mõistuse kaikuv hääl . " Sa pole veel valmis mõistma . Sa pole veel suuteline tõusma kõrgemale oma maiste arusaamade vangikongist , et Tõele ülalt vaadata . Sa ei suuda vedada piiri Hea ja Kurja vahele . Teekond Olemise Mõtteni on pikk ja raske . Sa seisad selle tee alguses , kuid praegu oled sa kui laps , kes veel korralikult roomatagi ei oska . Et see tee läbi käia , pead sa kõigepealt kõndima õppima ! " Ma kuulasin teda alistunult . Hinges mäslev tunnetetorm asendus peagi millegi sootuks uue ja senitundmatuga , kui ma avastasin , et ... ... hõljun tundetult mööda Universumi lõputut mänguväljakut . See on kestnud pikka aega . Sadu miljoneid aastaid , ma arvan . Igal juhul piisavalt kaua , et aeg kui selline kaotaks igasuguse tähtsuse . Ja tähenduse . ~Otsi elu ! kisendab mu sisse istutatud mõistuseseeme . ~Otsi elu ! ~ Ma ei tea , kes või mis ma olen . Minu loojad ei pidanud vajalikuks mind taolise informatsiooniga varustada . Järelikult pole see tähtis . Üldsegi mitte . Ma olen näinud miljonite maailmade sära ja selle vääramatut tuhmumist . Olen näinud päikeste sündi ja surma . Olen näinud ennenägematut ja käinud kohtades , millest kellelgi teisel aimugi ei ole . Ja olen leidnud elu . Korduvalt . ~Otsi elu otsi elu otsi elu otsi elu Vajadus ja nälg ja kohustus ja ülesanne ja sund . Praegusel hetkel on see kõik , mida ma tunnen . Veelgi enam - ma olengi see . Mul ei ole keha ega kindlat olekut . Usun , et minu nimi võiks olla Miski . Kuigi see pole oluline . Pole kunagi olnud . ~Otsi elu otsi elu otsi otsi otsi otsi ... ~ Täiesti ootamatult taban ma miljardite valgusaastate kauguselt pulseeriva elulaine . Ma juubeldan . Nüüd olen ma Suur Rõõm . Kuid vaid hetkeks . Siis meenub mulle mu tõeline olemus . Sellistel selgusehetkedel on mul enese pärast häbi . Ja ma tahaksin karjuda . Ning ennast tappa . Kuid ma ei saa seda teha . Kahjuks mitte . Ma hakkan muunduma . Kauged märgid on alustanud mu keha voolimist . See on kummaline tunne . Mõtted haaravad mind oma hellade käte vahele ning ehitavad minust midagi konkreetset . Praegusel hetkel ei tea ma veel , mis või kes minust saab . Pean jõudma lähemale . Pisut lähemale . Mu pikka aega varjusurmas viibinud tehislik molekulaarmõistus hakkab end laisalt lahti pakkima . Annan käsu käivituda . Kontrollin . Teostan loogilist analüüsi . Kõik on korras . Loomulikult on kõik korras . ~Kiiremini ! hüsteeritseb molekulaarmõistus . ~Kiiremini ! Kiiremini ! ~ Nüüd ma tean , kes ma olen . Ma olen inimesed . Ja mul on palju nimesid . Tuhandeid erinevaid nimesid . Kuid see pole oluline . Hoopiski mitte . Ma lagunen miljarditeks kildudeks ja saan hetkega oma uute minade koostisosadeks . Nad nimetavad mind miskipärast Mõteteks . See on kummaline . Ma analüüsin . Ja kontrollin . Veel kord . ~Valmistu missiooni täitmiseks ! kamandab molekulaarmõistuse käsusektor . Ma tean , mis nüüd järgneb . Sisimas üritan ma selle vastu võidelda . See on lootusetu . Mu loojad nägid seda ette ning muutsid mu mässu võimetuks . Ma pean nende käsku täitma . Ning ma loobun puiklemast . ~Hävita nad ! kõlab käsk . ~Hävita hävita hävita hävita hävita ... ~ Ma tunnen , kuidas nad mu vastu võitlevad . Ma õgin nende moraali ja tõekspidamisi . Nende tundeid ja vaprust . Julgust ja eneseuhkust . Ja kainet mõistust . ~Hävita hävita hävita hävita ... ~ Ma võidan nad kergelt . Ma olen alati võitnud . Ja saan alati võitma . Ma olen Segadus . Siis Trots ja Protest ja Hämmeldus ja Alistumine . Nüüd muutun ma Vihaks ja Raevuks ja Hullumeelsuseks . ~Hävitahävitahävitahävitahävita ... ~ Ma tulistan ja kägistan ja küünistan ja lömastan ja piinan ja hammustan ja löön ja peksan ja poon ja rebin ja veristan . Ma vajutan nuppudele ja saadan teele tiivulist surma . Ma päästan lahti mürgise õhu ja haigused . Ma tõusen lendava masinaga õhku ja loobin alla pisikest surma , mis maaga kokku puutudes suureks muutub . Ma aktiveerin planeedi orbiidil tiirlevate salajaste relvade surmakiired . Ma põletan ja tükeldan ja mõrvan . Nüüd olen ma Valu . Suur Valu . Iga hetkega lakkab tuhandeid minu osakesi olemast . Nad paiskuvad olematusse ning ma kaotan nendega sideme . Üha vähem valu ja üha rohkem tühjust . Kustumine . Lõpp . Viimaks saabub vaikus . Ma olen taas mina ise . Olen mitte keegi . Olen Miski . Ja taas hõljun ma tundetult mööda Universumi lõputut mänguväljakut . See on kestnud juba pikka aega . Arvatavasti kogu igaviku . Arvatavasti . Tegelikult pole see oluline . Pole kunagi olnud . Ega saa kunagi olema . Vaid üks on tähtis . Vaid üks on primaarne . Vaid üks on oluline . ~Otsi elu otsi elu otsi elu ... ~ ... Ei ! " karjatasin ma , kui taas iseendaks sain . Ma värisesin veel hullemini kui enne . " Ei . Ära ütle , et Olemise Mõte võib olla selline . Et selline ta ongi ... teatud juhul . Seda ei kannataks ma välja . " " Kas ma rääkisin Olemise Mõttest ? " kurjustas ta . Ta oli pahane nagu kooliõpetaja , kelle õpilane pole teda kuulates tähelepanelik olnud . " Ma ju ütlesin , et see ei mahu sõnadesse . Et ma räägin vaid lugusid Olemisest ja Mitteolemisest ; Mõttest ja Mõttetusest ; Elust ja Surmast ... Need on vaid killud , mu mõistmatu sõber . Olulised vaid siis , kui nende jaoks pildis koht valmis on vaadatud . Ma ju hoiatasin sind küünitumast pooliku tõe poole . Kui sa ei suuda mind kuulata , siis mine ! Ära häiri mu rahu ja üksindust . Ära eksita mu mõtteid . On sul ehk jultumust pidada mu aega tähtsusetuks ? Mine ! " Ehmatasin . Ma ei saanud veel minna . Veel mitte . " Andesta mulle , " ütlesin . " Luban , et suudan sind kuulata . Kui sa vaid vahepeal midagi natuke teistsugust räägiksid ... " Ta jäi mõttesse . " Hea küll , " sõnas ta lõpuks . " Oled sa kuulnud lugusid Marsilt pärit müstilisest Sinisest Pudelist , mis selle valdaja salajasima ja suurima südamesoovi täidab ? " " Loomulikult olen ma neid lugusid kuulnud , " pahvatasin ma . " Kuid ma arvasin , et need on vaid ... " " Mitte miski pole vaid , " katkestas Universumi Mõistus mind järsult . " Kõigel on Kõiksuses eesmärk , tähendus ja mõte . Kõik , mis on kunagi öeldud , kirjutatud või mõeldud , on olemas samavõrd , kui kõva maapind , millel sa istud . Raiu see enesele pähe . " Ma lasin pea norgu . Tundsin , et olin olnud rumal , kuigi ei mõistnud veel , mil moel või milles . Olin tõepoolest veel laps selles mängus , millesse olin astunud . Naiivne ja kergeusklik laps . " Olgu , " tekkisid ta sõnadesse sõbralikud noodid . " Ma räägin sulle midagi teistsugust , kuid mitte Sinisest Pudelist . Ma räägin sulle Orust , kus see salapärane ese tänapäeval puhkab . Ma räägin sulle loo Orust , Millest Räägivad Legendid . " Ta vaikis hetke , otsekui mõtteid kogudes . " Legendid Seadusteta Maast on ainuke säilinud allikas , mis mainib Orgu . Kirjutatud on : " Õnnelik on inimene , kes Suure Saju ajal Orgu satub , sest ta saab näha , mida vähesed on näinud . Kuid oma elupäevade lõpuni ei pea ta enam rahu leidma , sest temast on seeläbi teine inimene saanud ... " " ... seisatan Punasel Kaljul ja vaatan alla , sinna , kus kuni silmapiirini laiub Seadusteta Maa . Siis alustan ettevaatlikult laskumist , hoides sihti Varemete Linnale , mille sambad ja tornid kõrguvad violetse taeva taustal hiiglaslike mustavate varjudena . Terve aasta olen ma kopitanud Linnas , selles hallis ja masendavas labürindis , ning oodanud Suurt Sadu . Terve aasta ilma pilvede , tähtede , tuuleta . Terve aasta unistusi Orust . Ma olen pärit Alumistelt Korrustelt , neist rõsketest süngetest katakombidest , kus valgus on luksus ja kus preemiana hea töö eest jagatakse värsket õhku . Ma olen Alamate laps ning oli vaid õnnelik juhus , et ma sealt välja pääsesin , et ma suutsin end üles töötada Sisemise Ringi Tehnikuks , isikuks , kelle üheks privileegiks on juurdepääs Suletud Infole . Sealt ma kuulsingi esimest korda Legendidest . Olen vist ainus , kes neid veel usub ning Seadusteta Maal Orgu otsimas käib . Linnas vaadatakse mulle seetõttu veidi viltu , olen ma ju teistsugune kui teised , kuid ma ei hooli sellest . Ma ei suuda olla vaid mutrike Linna suures masinavärgis . Mulle on vaja valgust , mulle on vaja õhku - see tung on minus säilinud Alumiste Korruste aastatest . Mulle on vaja elu ; elu suure algustähega , elu täis otsinguid , seiklusi ja ohte ning seda võib mulle pakkuda vaid Seadusteta Maa . Seni , kuni Linnast väljumine pole veel Seadustega keelatud , kavatsen ma jätkata oma otsinguid . Mustavas laotuses lõõmavad tähed nagu luitekassi silmad . Tunnen , kuidas Linn minus tükk-tükilt laguneb ja unustusse vajub . Ma kuulun siia , siin on minu koht , siin , ja mitte Linnas . Linn on kasvaja . ~Luitekasse kohtab viimasel ajal aina harvemini , käib mõte läbi pea . Jah , elu siin väljas areneb , mitte nagu Linnas . Luitekasse jääb aina vähemaks , see-eest on Varemetesse mingid tundmatud elukad elama asunud . Automaatselt libiseb käsi kontrollima , kas puss vöö vahel on alles . Jah , ma olen relvastatud . Linnas on see kuritegu , mille eest ootab ränk karistus . Siin , Seadusteta Maal , on see puss mu ainus kaitse . Meenub eelmine käik Varemetesse , mis oleks peaaegu viimaseks jäänud . Veel praegugi tunnen hirmu- ja vastikusvärinaid , meenutades heitlust nende jälkide olenditega , kes sinna on siginenud . Huvitav , kui palju Seadusteta Maa on muutunud võrreldes aegadega , mil esimesed Otsijad Legendidest kannustatuna siia tulid ? Paljud neist jätsid elu , paljud lootuse ; kuid ikka leidus neid , kes tulid , et otsida Orgu ... Nüüd olen mina vist ainus , kes veel Linnast lahkuda söandab . Legendid on unustatud ; nad on peidetud Suletud Info hulka , millele vaid vähestel on juurdepääs ning on kuulda , et ka Linnast väljumine tahetakse Seadustega keelata ... Paremat kätt lööb silmapiiril loitma ebamaine helendus . Seal on Surmakõrb , kummaline ja õudustäratav kant ; klaasitaoliselt sile läikivmust maa , mis lõõmab öösiti külmas rohekassinises kiirguses . Surnud ja surmatoov . Pööran vasakule ja lisan sammu . Surmakõrbest on targem eemale hoida . Hääl ilmub eikuskilt . Ta on siin ja igal pool ; ta on üks ja teda on palju ... Võpatan ootamatusest , kuid rahunen kohe ja asun end öömajale sättima . Huvitav , ma ei suuda sellega ikka veel harjuda , kuigi olen siin juba aastaid käinud . Ikka haarab mind mingi ebausklik värin , hetkeline aukartus , mis võis vallata esimesi Otsijaid ... Sosistavad Liivad . Siin ongi Legendides kirjeldatud müütiline Koht , Kus Elavad Esiisade Vaimud . Ma olen ainus , kes teab , et tegelikult on see vaid tuul , mis liivateri vastastikku hõõrudes kõiki neid sosinaid , oigeid , kaeblikku ulgumist ja vaikseid meloodiaid kuuldavale toob . Ma tean seda , kuid ikkagi ... Ei , Esiisade Vaimud jätavad mind külmaks , pigem on see imetlus Looduse suursugususe ees , mis mind valdab . See on tunne , mida nemad seal Linnas iialgi ei mõistaks . Kuhugi siia , Sosistavatele Liivadele , olen ma aasta eest oma otsingutega jõudnud . Nüüd tuleb hommik ära oodata , et ümbrust veidi lähemalt uurida ja uus otsingusiht paika panna . Ärkan märgade riietega . Juuksed kleepuvad laubale ja vihm uhub mu näolt möödunud päevade tolmu . Suur Sadu on alanud ! Upitan koti turjale ja hakkan naabruses kõrguvale luitele rühkima , et ringi vaadata . Idas seisavad sirges reas Saatana Sõrmed - viis koonilist teraskonstruktsiooni , mis võrdsete vahemaade järel liivast välja ulatudes mõjuvad ühtaegu absurdsete ja suursugustena . Vaatamata nende mõttetusele on nende olemasolus kindel sisemine rütm , mis sunnib arvama , et neid võis kunagi ka rohkem olla ; et nende rivi ulatus kunagi mõlemale poole silmapiiri taha ... Raputan pead , et neist mõtetest vabaneda . Ma tean , et siin on nii mõnedki Otsijad hulluks läinud , üritades ette kujutada asju , mis ületavad nende kujutlusvõime piiri või mõista midagi , mida mõista ei saa . Nii lähedal Saatana Sõrmedele olen ma esmakordselt . Lõunas paistavad mõned künkad , mujal laiub liiv ... Künkad ? Vaatan tähelepanelikumalt . Jah , need on künkad . Mitte luited . Mitte Rändavad Düünid . Künkad . Ja seal pole ma veel käinud . Vaen mõttes kaugust - poole päeva teekond , mitte rohkem . Kuid ma ei arvestanud Sadu . Seekord on see tugevam kui varasematel aastatel ning kuiv ja kõva pinnas on üleöö muutunud poolde põlve ulatuvaks kleepuvaks ja nätskeks mülkaks , mille läbimine nõuab ränka vaeva . Küngasteni jõuan alles ülejärgmisel päeval täiesti kurnatuna . Viimast jõudu kokku võttes alustan tõusu , kuid künkad osutuvad kõrgemaks kui eemalt oli paistnud ning nende nõlvad on järsud ja libedad . Ma ei mäleta enam , mitu korda ma libastun ja sõrmi jõuetult mutta surudes alla tagasi sõidan , et tuimalt otsast alustada . Kuidas ma lõpuks üles saan , ma ei tea . Ühel hetkel ma lihtsalt seisan seal ja jõllitan alla orgu , mis valendab päikse käes . Midagi säärast pole ma varem näinud . Mõistus tõrgub uskumast , et midagi sellist üldse saab olemas olla . Ja siis korraga tuleb elu minusse tagasi . Väsimus on kui käega pühitud ; ma heidan koti seljast ja torman libisedes ning kukkudes alla Orgu . Orgu , Millest Räägivad Legendid . Orgu , Kus Õitsevad Lilled ... ... vaevalt olin ma kaotanud silmist kauni lillevälja , kui Universumi Mõistus mind kohe uude maailma paiskas . Hetkega sattusin ma õite keskelt teise äärmusesse ja teadsin kohe , et ... ... olles kord Megasitisse tulnud , ei lahku ma sealt enam kunagi . Ma võin üritada ja teha sadu põgenemiskatseid , kuid need on juba ette läbikukkumisele määratud . Ikka naasen ma mõne aja pärast , silmad auku vajunud ja värisevad käed paluvalt ette sirutatud , et taas ta kaisutustesse sukelduda . Jah , päevast , mil sa Megasitisse satud , oled sa muutunud . Ühekorraga ja igaveseks . Sa armud meeletult hologrammreklaamide närvilisse särasse , lugematute tänavate võrgustikku , teknodabi uinutavasse rütmi , Taevaastmete neoonvalgusse , maatriksnarksi ebailma ilusse ja miljardite inimeste uinutavasse suminasse . ~Veel ! röögib mu hägunev mõistus piinarikastel selgusehetkedel . ~Andke mulle veel ja andke mulle rohkem . Andke mulle kõik korraga . Ma tahan ! Tahan ! ~ ~Sa ei saa kõike tahta - kuhu sa selle paneksid ? targutab pead tõstnud Kahtlus , see ettevaatlik madu , ja ma surun ta peotäie värvilise ning suus kihiseva tetramatrodiinhappega õnnelikku koomasse . Säh ! Võta ! Paras sulle ! Iga hetkega lahustub osa minust Megasiti kõikeseedivas soolestikus . Ma muutun osaks tema vereringest , kuulmisest , nägemisest ning esmaspäevahommiku globaalsest pohmakast . Me hingame ühte õhku ja sööme sama toitu . Me oleme üks . ~See ongi mu saatus . See ongi mu õnn , kuulutan ma enesele päev päeva järel sobivana tunduvat ebatõde . ~Saada osaks millestki suurest , millestki võimsast . Olla üks ääretult oluline osake milleski ääretult olulises . Muutuda liivateraks tehnoloogilises hiidkeres . ~ Ma korrutan seda enesele sada korda , tuhat korda , miljon korda , ning ühel hetkel jään ma ennast uskuma . See on vältimatu . Piisavalt tihti korratud vale muutub alati tõeks . Alati . Päevad lendavad mööda aina suurema kiirusega - viimaks märkan ma neid vaid häguselt , neid mõttekiirusel kihutavaid lühikesi aatomronge , mis reedavad end vaid valusa nägemissähvatusega . ~Elu ise , mõistan ma viimaks , ~on põgus sähvatus kahe Igaviku vahel . Liiga pikk , et seda tähelepanuta jätta ja liiga lühike , et sellega lõplikult harjuda . ~ Ent isegi siis , kui ma Megasitiga viimaks täielikult üheks olen saanud , jääb Kahtlus , too vanamoeline reo , kusagil mu sügavas mõttesopis ellu . Aeg-ajalt ilmutab ta end ootamatu meenutuse , kõhkluse või valusööstuna , mille põhjust ma enam ammu ei mäleta . ~Millest see küll algas ? küsib ta hinge piinakrampe külvates . ~Kas päevast , mil linn su DNA patenteeris ja sellele kõik õigused omandas ? Või päevast , mil tapeti viimane Mõtleja ? Või päevast , mil lugemist surmaga karistatakse ? Või päevast , mil ... ~ " Vait , rajakas , " röögin ma ennastunustavalt otse peatänaval ning möödakäijad raputavad mind vaadates kaastundlikult pead . Nende tühjadest pilkudest peegeldub minu tühi silmavaade ja ma adun riivamisi , et ma olen ka nemad . See , mis meid seob , on midagi enamat kui lihtlabane side . Me oleme eristamatud oma kuuluvuses suurele ja võimsale Megasitile . Asjad iseeneses ja temas . Asjad eneste ja tema pärast . ~Kes sa oled ? jätkab Kahtlus oma jutuvada . ~Mis su nimi on ? Mäletad seda ? On sul oma mõtted , oma soovid ja tajud või tunned sa vaid seda , mida Megasitil sulle pakkuda on ? Rahuldab see sind tõesti või petad sa end ülekohtuselt ? On su Mina veel alles ? ~ Ja valust nuuksudes kukun ma põlvili , et kogu hingest nutta ning seda põhjusel , mida ma ei tea . Olen põhjuse unustanud . Igaveseks kaotanud . Varjuna lendab minu nõrgast kehast üle tume pilv , mis kallab mu üle mõttetuse , lõplikkuse ja tähtsusetuse vihmapiiskadega . Ent pole mõtet norgu vajuda . See pole midagi , mida üks korralik annus mu peremehe poolt pakutavat Unustust muuta ei suudaks . ~Unusta valu . Võta vastu igavene rõõm . Kaani ennast täis ja pidutse arvukates virtuaalreaalsetes klubides , kuni mõistus kaob . On's see oluline , kui Kahtlus seda enesepettuseks nimetab ? Muudab see tegelikult midagi ? ~ Ja saavutanud ülima ekstaasi , laulan ma kiitust Megasitile ja iseendale , sest mina olen Megasiti ja Megasiti on mina . Me kuulume teineteisele . Me sünnime , elame ja sureme koos . Elagu ! Elagu ! Elagu ! Nüüd ja alati ja kõikjal ... ... oli see hoiatus ? " küsisin ma , suutmata end nähtu mõjudest vabastada . " Jah , selles jutus oli hoiatust , " möönis Universumi Mõistus leebelt . " Kuid see polnud põhiline . Hoiatuse all oli veel nii mõndagi , mis su suurt ülesannet arvesse võttes oli palju olulisem . Ole tähelepanelikum ! " Vaikisin löödult . Tal hakkas minust kahju . " Ära süüdista ennast , kui sa seda ei mõistnud , " lohutas ta mind isalikult . " Tõde riivas su hinge ja jättis sinna oma jälje . Sa oled asunud rännakule Olemise Mõtte leidmiseks ja sa oled õigel rajal . Aga vaata ette - kui sa õigele rajale seisma jääd , pole sa parem kui need , kes vales suunas liiguvad . " Ma kuulasin teda , üritades kõigest väest hinges pulbitsevate küsimuste merd vaigistada . See polnud kerge ülesanne . " Ma tahaksin sinult siiski su lugude kohta küsida , " võtsin ma siis julguse kokku . " Küsi , " lubas ta . " Palju sul neid on ? " Ta hakkas naerma . Pean tunnistama , et olin siiralt üllatunud . " Palju mul neid on ? " itsitas ta pidurdamatult . " Mul on lõputult lugusid . Kaosest ja Korrast ; Valgusest ja Pimedusest ; Heast ja Kurjast ... Mul on nad kõik ! Küll sa hiljem taipad , kuidas ja miks . " Kehitasin õlgu . Eks aeg näitab . " Võid sa mulle rääkida loo ootamisest ? " palusin ma viimaks . " Ootamisest ? " Ta näis üllatunud . " Olgu . Kui sa just soovid . " Ta alustas ja samas olin ma kindel , et ... ... ma tean juba ammu , et kord see juhtub . Tean ja ootan seda . See teadmine on sama vana kui maailm , sama vana kui mina . See on kasvanud koos minuga , aidanud mul elada ja vastu pidada . See on peitnud end minu alateadvuses , et keegi teda ei märkaks , et mitte keegi mitte midagi kahtlustama ei hakkaks . See on toitnud ja toetanud mind , õhutanud vastu pidama . Ja ma olen vastu pidanud . Ma olen oodanud seda hetke , mil mulle lõpuks avaneb Kaose ja Korra keerukas muster kogu oma suurejoonelisuses ; mil mu olemine omandab mõtte . Ma olen oodanud . Ma olen kannatanud . Oma olemise algusest peale olen ma üritanud end kohandada nende talumatute tingimustega , mis mind mu seekordses olemises ümbritsevad . See oli raske . Ma olen piinelnud ja pingutanud , et mitte enneaegu alla vanduda . Ma ju tean , et ükskord peab see juhtuma . Et ükskord saan ma teada , millises mustri osas on minu koht . Olen ma osa Korrast või Kaosest ... Saan teada , milleks mind on seekord loodud , mis on mu ülesanne . See annab jõudu . Ei , ma ei tohi murduda . Ma pean olema tugev , et jõuda oodata , ja veel tugevam , kui see ootus lõpeb . Ma pean olema valmis . Milleks ? Ma ei tea . Ma vaid tunnen , et pean olema valmis - see on osa minu teadmisest . Mingil kummalisel , seletamatul moel tajun ma oma seekordse olemise kordumatust . Midagi peab juhtuma , ja õige varsti - kaalud on liiga kaua ühes äärmuses olnud . Kummas äärmuses , pole mulle veel näha antud , kuid hetkel pole see ka oluline . Ma tean , et kui tuleb aeg , näen ma seda . Näen ja mõistan , mida teha . Sest ka minul on selles kõiges oma osa ette nähtud , ning sugugi mitte teisejärguline . Ma teadsin , et see juhtub . Ma ootasin seda . Ja ometi juhtus see lõpuks ikkagi ootamatult . See käis minust üle nagu orkaan . Väravad murti maha , paisud kisti valla ! Kõik raputati segi ja siis uuesti paika tagasi . Ja kui kõik see lõppes , polnud ma enam endine . Ka ümbritsevas maailmas on midagi muutunud , kuid ma ei mõista veel , mis nimelt . Kuid ühte mõistan ma kindlalt - see on juhtunud ! Jah , pole kahtlust - hetk on saabunud ! Ootus on lõppenud ! Ma ärkan . Ma tunnen oma keha ! Tunnen , kuidas see täitub enneolematu jõuga . Energia voogab , pulbitseb , lainetab minus ; iga rakk , iga erk vibreerib , lihased tõmbuvad pingule . Mõistan korraga , et olen siiani vaid eksisteerinud . Alles nüüd olen ma tõeliselt elus ! Ma olen valmis . Lõpuks olen ma valmis ! Ja ma tean , millises mustri osas on minu koht . Ma tean , mida teha . Ma naeratan ning mu teravad kihvad löövad pimeduses särama . Minu tund on tulnud ! Öö on saabunud ... ... Mis sa arvad , mis oli enne , kas Pimedus või Valgus ? " küsis Universumi Mõistus ootamatult . " Pimedus , " pakkusin pikemalt mõtlemata . " Miks sa seda arvad ? " " Ma ei tea . Mulle lihtsalt tundub nii . " Ausalt öeldes olin segaduses . Ma polnud sellele kunagi varem mõelnud . " Küsimus on ju tegelikult selles , mida me mõistame Pimedusena , mida Valgusena , " seletas Universumi Mõistus vastutulelikult . " Kas Pimedus on alati halb ja Valgus alati hea ? Kas kiskja sooritab kuriteo , kui ta elus püsimiseks endast nõrgemast olendist toitub ? Suudaksid sa kohtumõistja olla ? " Ma vaikisin mõtlikult . Tõepoolest , piiri vedamine polnud sugugi kerge . " Kas Pimedus on siis , kui Valgust ei ole ? " jätkas ta armutult . " Või on Valgus siis , kui Pimedus ära lõpeb ? Kas Valgus on auk Pimeduses või Pimedus plekk Valgusel . Või hoopis vastupidi ? " Olin täiesti segi . " Ja ise tuled minu käest küsima , mis on Olemise Mõte ! " osatas Universumi Mõistus naerma puhkedes . " Miks sa küll eeldad , et oled sobilik mängu sisenema , kui sa pole eelnevalt vaevunud selle reegleidki välja uurima ? " " Eks ütle mulle siis , kuhu piiri vedada ? " ärkas minus allasurutud trots . " Ütle , kumb oli enne , kas Pimedus või Valgus ? " " Sa küsid valesid küsimusi valel ajal ja teed seda kõigele lisaks valel viisil , " muutus ta hääl korraga uskumatult nukraks . " Ma ei uskunud , et sa nii kergelt lõksu langed . Ehk hindasin ma sind lihtsalt pisut üle . Mäletad , mida ma sulle Tõe kohale tõusmise kohta ütlesin . Ja piiri vedamise kohta . Mõtle selle peale . " Tundsin , et olen sama kaugel , kui siia saabudes . Nii palju küsimusi ja liiga vähe vastuseid . Vaid viivuks küsisin ma eneselt , kas ma pole ehk oma võimeid üle hinnanud . Peaksin ma loobuma ? Ei ! " Hea küll , " venitas Universumi Mõistus aeglaselt . " Ma räägin sulle veel ühe loo Pimedusest ja Valgusest . Tundub , et sa vajad seda . " Ta hääl juhtis mind uude määramatusse . See vaibus pikkamööda , muutudes monotoonseks helidereaks , mis meenutas laulu . Jah , see oligi laul . Kusagilt eemalt ... ... kostub graeggide kurba laulu . Ma seisan tohutu kuristiku äärel . Allpool on mitusada megenit tühjust , mis lõpeb teravate rannakaride ja jäise maailmaookeani vahutava veega . Kaugel silmapiiril särab oma päevateekonda lõpetav kaunis purpurne päike , mis silmale tabamatult liikudes on horisondi taha varjule pugemas . Ma seisan ja mõtlen . Minevikule . Olevikule . Tulevikule . Päev viskleb surmaagoonias . Mitme tuhande pealine graeggide koloonia jätkab oma südantlõhestavat nutulaulu . Nii on see iga kord , kui päike ühe päevateekonna lõpetab . Saabuva Pimeduse elavad neist üle vaid üksikud . Laul kustumisele . Laul lõpule . Laul surmale . Ma suunan pilgu alla . Maa ja vee piir on juba silmale märkamatuks muutunud . Just siia ruttavad graeggid pärast Pimeduse saabumist . Hullumeelse sihikindlusega ründavad nad surmakarisid , kuni nende verised kehad viimaks elutult randa loksuvad . Kõike seda saadab surmalaul , mis aeglaselt olematuks vaibub . Nii on see olnud juba sajandeid . Ja nii saab see alati olema . Tegelikult olen ka mina siia tulnud , et koos graeggidega lahkuda . Ma tõstan jala ning valmistun astuma sammu tühjusesse . " Ära mine ! " palub ootamatult kellegi õrn hääl mu selja taga . Ma pöördun aeglaselt ümber . Ta on ikkagi tulnud . " Sa ju tead , et ma pean minema . " Vaikus . Paluv pilk . " Ma ei kuulu teie hulka . Pole kunagi kuulunud . Ma pean minema . " Ta noogutab mõistvalt ja astub mu kõrvale . Hetke seisame vaikides ning saadame pilguga nüüd juba peaaegu tervenisti silmapiiri taha lahkunud päikest . Ka graeggid on viimase valguskiire kustumist jälgides vakatanud . Pimedus katab saabudes maailma läbipaistmatu looriga . Ta seisab endiselt mu kõrval . " Kas kohtume veel kunagi ? " küsib ta vaikselt , peaaegu sosinal . " Jah . Me kohtume veel . " " Kas sa lubad seda ? " " Jah . Ma luban . " Mõtlikud sammud eemalduvad Pimedusse ja muutuvad peagi kuulmatuks . Taas olen ma üksi . Hinges kurbus ja üksindus . Sisimas tean ma kindlalt , et me ei kohtu enam kunagi . Tema on Päikese laps ja mina kuulun Pimedusele . Meie maailmad ei suuda koos elada . Ma astun sammu olematusse . Mu keha langeb raske kivina ülbelt irvitavate surmakaride poole . Läbi nähtamatuse kardinate tajun ma vaevumärgatavaid varje , mis pimedas raevus lauldes ranniku poole suunduvad . See on graeggide viimane teekond . Ja siis , peaaegu liiga hilja , avan ma tiivad ning suundun pikale rännakule . Tagasi oma sõprade ja kaaslaste juurde . Tagasi Pimeduse riiki . Tagasi sinna , kuhu ma tegelikult alati olen kuulunud ... ... me vaikisime pikalt ning mu kõrvus kajas veel kaua graeggide surmaretke saatev laul . Miski seni uinununa püsinu liigutas mu sisemuses ja ma püüdsin ta olemust mõista , kuid ei suutnud . Veel mitte . " Valgus ja Pimedus on tegelikult üks , eks ole ? " pigem nentisin kui küsisin ma viimaks . " Jah , " vastas Universumi Mõistus . " Nii see on . Nad saavad olla ainult koos . Kui ühte neist pole , siis pole kumbagi . " " Nii et küsimust , kumb oli enne , ei saagi tegelikult küsida ? " " Tegelikult mitte . Enne oli Eimiski . Polnud ei Pimedust ega Valgust , ainult üks suur Eimiski . Mõistad ? Kõik muu tuli hiljem . " " Aga kui Valgus ja Pimedus on üks , siis muutub ju piiri tõmbamine täiesti subjektiivseks ! " mõistsin korraga . " Siis muutuvad ka sellised absoluutsed kriteeriumid nagu Kaos ja Kord , Hea ja Kuri täiesti kasututeks ! " " Õnnitlen sind , sa oled õppinud mõistma , et elu pole alati mustvalge , " muheles Universumi Mõistus . " See on sinu jaoks suur avastus . Ära ainult loorberitele puhkama jää . " " Need lood ... " alustasin ma . Ta katkestas mind taas . " Ära loo endale pettekujutlusi . Sinu jaoks on need lihtsalt lood . Nimetud . Anonüümsed . Ja see on kõik , mis tähtsust omab . Kõik , mida sa meeles ja silmas pidama pead . Ära otsi neile kohta . Ära paiguta neid enese jaoks . See tekitab vaid segadust . " Ta teadis , mida ma mõtlen . Olin kui lõngapall kassipoja käppade vahel . Vaid lood ja ei midagi enamat , ütles ta ... " Aga keegi on need ju ometi läbi elanud ! " hüüatasin peaaegu vihaselt . " Keegi on seda kõike tundnud ! Minagi elan nad läbi ! Ja minagi tunnen ! " " Keegi - kindlasti . Ammu . Just nüüd . Tulevikus . Sina - võib-olla . Mina mitte . Mina annan vaid edasi . Mina ei tunne . " " Ja ometi on neis tundeid . Valu , pettumus , lootus , igatsus ... " " Need olid seal juba enne mind ja minust sõltumatult . Mina pole neid sinna pannud . Ma ei tohiks ega saakski seda teha . " Kahvatasin hirmsa mõtte juures . Kas Universumi Mõistus võib olla läbinisti tuim ? Vaid täiuslik jutuvestja ? Tundetu vahendaja ? On see tõesti võimalik ? " On sul veel selliseid lugusid ? " pärisin ma ettevaatlikult . " Tunnetega . " " Teistsuguseid mul ju polegi , " pareeris ta oskuslikult , ja enne kui ma jõudsin midagi lisada , teadsin ma , et ... ... see juhtub täna õhtul . Ma tean seda . Ma tunnen . Nad tulevad . Minu missioon sellel planeedil hakkab lõppema . Jäänud on veel viimane vaatus , see kõige raskem . Kui palju kordi olen ma seisnud samasuguses aias nagu see siin , ja mediteerinud , teades , mis järgneb . Kui mitu korda on mulle antud tehiskeha surnud ... Jah , ma olen android . Kuid mul on mõistus . Elav mõistus . Hiilgav mõistus , mis oleks hävinud , sest keha , mis seda kandis , ei funktsioneerinud enam . Projekt andis mulle uue elu , uued kehad . Vastutasuks ... Vastutasuks aitan ma neil tsivilisatsioone progressi teele suunata , annan tõuke . Ja suren . Miks ma seda teen ? Kunagi olin ma teadlane . Mul oli hiilgav mõistus , suurejoonelised ideed ... Oma õnnetuseks ihkasin ma kuulsust . Ma korraldasin katse , et tõestada oma ideede õigsust , grandioosse eksperimendi , kuid mu teooria oli toores . Ma polnud arvestanud kõikide tagajärgedega . Need olid aga hirmsad . Terve üks maailm , terve tsivilisatsioon oli täieliku hävingu äärel . Nad pääsesid . Kuid nende areng oli peatatud , sajandite töö tühjaks tehtud . Nad pidid otsast alustama . Ja süüdi olin selles kõiges mina üksi . Ma tasun oma võlga . Lunastan oma süüd . Ma suren . Suren kehalist surma , kuid mu mõistus elab edasi , oodates , millal mulle järele tullakse . Nad tulevad alati , ma tean seda . Neil on mind vaja . Nad tulevad kolmandal päeval ja viivad mind Baasi , mis ootab orbiidil . Doktor annab mulle uue keha . Ja siis ootab mind järjekordne maailm , järjekordne töö . Need maailmad meenutavad mulle seda ühte ; seda , mille arengule ma kriipsu peale tõmbasin . See on valus . Iga inimene , kes mulle otsa vaatab , näib oma pilguga mu võlakoormat vaid suurendavat . Ja ma ei saa muud , kui üritada seda tasuda . Ma räägin neile inimese võimetest , ta ajupotentsiaalist . Ma näitan neile , mida on võimalik saavutada . Ma näitan neile levitatsiooni , telekineesi , teleportatsiooni , manuaalteraapiat , bioväljade korrigeerimist . Muidugi on mul ka mõned vidinad meie Tehnikute arsenalist , et soovitud efekt oleks suurem , aga see pole oluline . Inimene ise on oluline ! Ma ei tea , mis nad minu õpetusega pihta hakkavad . Ma ei tea isegi seda , kui paljud mind mõistavad . Või kas üldse mõistavad . Ma saan vaid loota . Ja lunastada oma süüd . Tavaliselt otsin ma omale tosinkond õpilast . Tänagi on nad siin , aias , põõnavad pärast pidu , mille ma neile korraldasin . Nad on toredad poisid , lihtsad , vahetud , siirad . Natuke ebausklikud , kuid mis peaasi , õpihimulised . Ja alati on nende seas üks , kes on veidi ahne , kade , kes tahab hirmsasti kuulsaks saada või vaevleb mingite muude komplekside küüsis . Teda valin ma alati kõige hoolikamalt , sest temast sõltub väga palju . Tema on see , kes aitab mul missiooni lõpule viia , otsad kokku tõmmata . Seekord olen ma leidnud ekstremistliku maailmaparandaja , kes on valmis kõigeks , et sündmusi tagant kiirustada . Ma seisan aias ja ootan . Siin on vaikne ja ilus . Öö lõhnab , tähed säravad ... Ja korraga ma tunnen , et tahaksin igavesti niimoodi seista , nautides seda rahu , mida ma pole määratud leidma . Mu töö on tehtud , mu ootamine lõpule jõudnud . Ma kuulen , kuidas nad tulevad . Nad on otsustanud . Nad on ärritatud . Tema , mu õpilane , on kõige ees . Ta astub minu juurde . " Tere , õpetaja , " sõnab ta ja suudleb mind . Ma naeratan talle . Ta on oma töö hästi teinud . Ja mina samuti ... ... oli see tõesti võimalik ? " Aga see oli ju ... " alustasin ma jahmunult . " Jah , see ta oli , " nõustus ta . " Ent see oli vaid üks võimalikest lugematutest Tõdedest . Vaid üks neist . Mõistad sa mind ? " Ma raputasin heitunult pead . " Kuidas saab olla rohkem kui üks Tõde ? Kuidas saab valge paberileht olla mingit muud värvi kui valge ? Aga kui ma sellesse ei usu ? Keeldun uskumast . Kas see muudab ta siis Valeks ? " " Ei ! " oli Universumi Mõistus halastamatu . " Kui sa usud , et see on Vale , muutub Vale sinu jaoks Tõeks , sest sa usud seda . Seega - Valet pole olemas . On vaid lõputu hulk Tõdesid ja ka Vale on vaid üks Tõe avaldumisvormidest . " " M. O. T. T. " urisesin ma . Tema lakkamatu targutamine ja ümbernurga manitsemine viis mind endast välja ja sundis hetkeks isegi aupaklikkust unustama . " Ütle nüüd veel , et kõik on suhteline , Einstein sihuke ! " " Relatiivsusseadus pole ainuke , mis Universumis kehtib , " märkis ta leebelt . " Mis siis veel ? " " Murphy seadused , näiteks . " " Ja mis need ütlevad ? " pärisin sapiselt . " Et kõik on suhteline , " kihistas ta . " Vaata , asi on selles , et tegelikult pole ei Valet ega Tõde sellisel kujul olemas , nagu sina neid ette kujutad . Kõik on üks . Avaldusvormid on erinevad . " " Kas see tähendab , et erinevad ... olendid näevad Tõde erinevalt ? Kas sa pidasid seda silmas ? " " Mitte päris . " " See on nii raske , " tunnistasin ma ausalt , kui olin pisut rahunenud . " On sellest kõigest üldse kasu ? Olen ma Olemise Mõttele lähemal kui enne siiatulekut ? " " Seda pead sina minule ütlema , " nentis ta tundetult . " Nii või teisiti on mul hulk rääkimata lugusid . Soovid sa neid ikka veel kuulata ? " Ma noogutasin ja silmapilk hiljem ... ... on Mustad Sõdalased lähemal kui kunagi varem . Kauge silmapiiri äärel rühivad minu suunas vaevu tajutavad kurjakuulutavalt mustad kogud . Nende piirjooned on veel esialgu udused , ent muutuvad iga mu südamelöögiga aina selgemaks . Ma istun paksu sinise samblikuga kaetud künkatipule . Maapind on jahe ning rõskus tungib hetkega läbi õhukese riide . Mõtlikult jälgin ma lähenevaid Musti Sõdalasi . Nüüd suudan ma juba eraldada nende massiivseid kogusid ja tuule käes metsikult lehvivaid kehakatteid . Nende tulekust õhkub kärsitust ning aegade jooksul kogunenud raevu . Ma ei tunne hirmu . Enam mitte . Aastaid olen ma pidevalt teel olles väsinuna ja vaevatuna põgenenud . Hirm jälitajate ees on mind saatnud nii päeval kui öösel , nii ärkvel olles kui võigaste painajate käes piineldes . Nüüd tunnen ma , et olen põgenemisest väsinud . Ma tõmban vöölt mõõga ning lasen tal päiksekiirte käes juubeldada . Liialt kaua on ta pidanud ootama , elades ikka ja jälle mälestustes läbi kuulsusrikkaid võitlusi . On tulnud aeg ta peegelsile pind verega määrida . Mustad Sõdalased näevad mu mõõga peegeldust ja minuni jõuab nende sõjahüüd . Selles on tunda Teispoolsuse saatanlikku kõla ning ülevoolavat rõõmu peatse verevalamise ees . Nad aeglustavad sammu , mõistes , et seekord ootan ma nad ära . " Sa jõuaksid veel põgeneda , " lausub ootamatult kellegi õrn hääl mu selja taga . Võpatades kargan ma püsti , pöördun ümber ja lasen mõõgateral langeda . See on Egma . Ta näol on naeratus , mis ei suuda siiski ta murelikkust varjata ning neiu silmad vaatavad mind kaasatundvalt ja kurvalt . Ta on kaunis nagu päikene . " Ma ei saa lõputult põgeneda , " ütlen ma , aeglaselt õigeid sõnu otsides . " Varem või hiljem pean ma oma Saatusega kohtuma . Ma olen sündinud võitlema ning ka kaotuse korral ootab mind hea surm . " Ta heidab pilgu maha ja mu südamesse lööb pistodana valu . " Varem või hiljem jõuab see tund kätte , " kordan ma . " Sa ei saa neid võita . " " Jah . Ma tean . " Egma noogutab mõistvalt . Mulle meenub aeg , mil meie hõim uljalt ja vabalt Streeboni piiritutel tasandikel elas . Me küttisime metsikuid songgrogge , kaitsesime [ külg külje ] kõrval oma valdusi metsbarbarite juhurünnakute eest ja olime õnnelikud . See kõik tundub nii ilus , et näib olevat vaid õnnis unenägu . Unenägu lõppes , kui metsbarbarid juhuslikult Mustad Sõdalased sajandeid kestnud unest äratasid . Nende tehismõistus toibus kiirelt pikast unest , ja Ärkamise Päeva eelsete Streeboni tarkade poolt neisse istutatud tapmisnälg pöördus oma loojate vastu . Sellest sai kogu ajaloo kõige halastamatum verevalamine . Mu silme ette kerkivad pildid ennastohverdavast võitlusest ülekaalukate monstrumite vastu . Mu kaaslased kaitsesid end vapralt ja tormasid kartmatult lahingusse . Ent kuidas on võimalik võidelda vaenlasega , kelle väed on lugematud ? Ajapikku langesid ka tugevamad meist ja vaid üksikutel õnnestus põgeneda . Ent see ei tähendanud pääsemist . Mustad Sõdalased leidsid meid jahti pidava kiskja osavusega ning peagi kaotasin ma teistega sideme . " Sa tead , et sa võid olla ... viimane ? " Ma noogutan vaikides . Mu hinges mäsleb tunnetetorm . " Kas ma olen ? " küsin ma vaikselt . Egma ei vasta . Ta vaikimine ütleb rohkem kui tuhat sõna . " Ma tunnen teie kõigi järgi puudust , " ütlen ma talle silma vaadates . " Ma võitlen täna viimast korda ja mu hing saab üheks Olematusega . Kuid mu surm saab olema hea surm ja ma lahkun võidulauluga huultel . " " Kui ma vaid saaksin praegu sinuga olla , " sosistab Egma . " Hüvasti , Egma , " vormivad mu huuled hääletu lause . Ma jälgin kurvalt ta hologrammi kustumist . See hakkab laiali valguma , kaotab teravuse ja kaob viimaks täielikult . Teise Reaalsuse jõuvaru on end ammendanud . " Hüvasti , " kuulen ma vaibuvat häält . " Hüvasti . " Ma meenutan päeva , mil Egma Mustade Sõdalaste tulimõõkade läbi hukkus . Enne oma surma oli ta yowq Teise Reaalsusesse üle kandunud , et veel vaid kord kehatu vaimuna tagasi tulla . Selleks , et jätta hüvasti viimase streeblasega . Ma kuulen selja tagant kostvaid raskeid samme ja naeratan . Mind ootab ees hea surm ... ... kuidas sulle meeldis lugu viimasest streeblasest ? " küsis Universumi Mõistus , kui ma end nähtust pisut kogunud olin . Ma ei suutnud talle vastata . Olin liialt kuuldu lummuses . " Usud sa , et ta oli surres õnnelik ? " pärisin ma viimaks . " Jah , " vastas ta pärast hetkelist mõttepausi . " Ta suri , kuid võitis vahetult enne seda märksa tähtsama ja olulisema lahingu . Ta võitis iseennast . Vaid vähesed on selleks suutelised . " " Oli see lahing võitu väärt ? " " See oleneb sellest , millesse ja kui tõsiselt sa usud . Tema jaoks oli see võitu väärt . Tema jaoks oli see ainus asi siin ilmas , mis oli üritamist ja võitu väärt . " " Nii et Usk on võtmesõna ? " kiirustasin ma kärsitult uue avastuse ukselävele . " Mõnedes lugudes kindlasti , " vastas ta kaalutlevalt . " Usk ja võib-olla ka ... Surm . Aga mitte alati . Kaugeltki mitte alati . " " Räägi veel , " palusin ma kindlalt . Ja ta alustas uut lugu ... ... leban kalju taga ja värisen . On see erutusest , hommikusest rõskusest või hirmust , kes teab ? Kramplikult pigistan ma ambu , mille Edwin on mulle pihku surunud . Edwin , sir Edwin , nagu ta ise rõhutab , lebab siinsamas , ja raudrüül , mille ta vana Archibaldi tagant sisse vehkis , pärlendavad kastepiisad . Edwin oli minust paar aastat vanem ja unistab rüütliks saamisest . Minule jääb kannupoisi roll . Kui nõrgem ja seisuselt madalam , pean ma sellega leppima , seda enam , et ma kardan Edwinit . Noor lord võib olla julm , vägagi julm , ja seda olen ma omal nahal ka kogenud . " Oled sa kindel , et ta tuleb ? " pärin kartlikult . Edwin noogutab . " Tuleb . Ta käib siin igal päikesetõusul . " Ta tõmbab mõõga tupest ja asetab enda kõrvale . " Pea meeles , " sõnab ta , " kohe , kui ta tuleb , ma ründan . Sinu ülesanne on lasta üksainuke nool , mis ta tähelepanu minult kõrvale tõmbaks . See pole üldse ohtlik . Sihi kurgu alla , või veel parem , silma ! Ja ära värise ! Oled sa mees või memm ? " Mehena ma end sel hetkel küll ei tunne . " Lähme parem ära , kuni teda pole , " sosistan ma kaeblikult . " Milleks sul seda tarvis on ? " " Kuidas milleks ? " süttib Edwin . " Minust saab rüütel ja rüütel peab tegema kangelastegusid . Tappa draakon - see on tõeline kangelastegu ! " Ma ohkan . Kui ta sellises meeleolus on , pole temaga mõtet vaielda . Draakon ilmub ootamatult . Ühel hetkel hakkab õhk laulma ja ta on kohal . Värelus jookseb mööda metsajärve tüünet pinda , kui ta nagu hiigellind lahesoppi sööstab . Ta puristab ja hullab madalas vees ; sukeldudes ja taas pinnale tuisates naudib ta hommikuse järvevee värskendavat jahedust . Tõusva päikese kiired helgivad ja küütlevad kuldselt ta niisketel soomustel ning annavad talle muinasjutulise väljanägemise . Eneselegi märkamatult olen püsti tõusnud , suutmata sellelt ilult pilku pöörata . Ma ei näe Edwinit , kes võikalt röökides ja mõõgaga vehkides järve poole jookseb . Ma ei kuule tema vihast hüüdu : " Lase , tolvan , mis sa jõllitad ! " Mul on silmi vaid selle ebamaiselt ilusa ja suursuguse looma jaoks , kes nüüd huvi ja uudishimuga sir Edwini lähenemist jälgib . Alles esimene mõõgalöök ja purskav veri rebivad mind sellest tardumusest välja . Ma näen lohe vikerkaarevärvi silmi , neis peegelduvat valu , jahmatust , segadust , ning võpatan , nagu oleks mõõgatera mind ennast tabanud . " Lõpeta , Edwin ! " hüüan , kuid Edwin on kaotanud igasuguse kontrolli enese üle . Julmusest ja verejanust sõgedana tammub ta põlvist saadik verest mustavas vees ja raiub raevukalt juba liikumatut keha . Lõpuks heidab ta mõõga käest ja röögib pöörasest võidujoovastusest . Pikkamisi tõstan ma ammu . Pisarad , mis põskedele tilguvad , segavad sihtimist . " Sihi kurgu alla , või veel parem , silma ! " meenub Edwini õpetus ja ma lasen noole lendu . Rahulolev ilme noore lordi näol asendub surmahirmuga , kahvatud huuled liiguvad , toomata kuuldavale ainsatki sõna . " Sul oli õigus , " sõnan ma vaikselt , kui Edwin kukub , " tappa tõeline draakon , see on tõesti kangelastegu . " ... või veel üks lugu , kus märksõnaks on Surm , " ütles ta , laskmata mul hetkegi puhata , ja jätkas ... ... istun ja silmitsen naist , kes istub teisel pool lauda . Ta püüab mu pilgu kinni ja ta suunurgad tuksatavad kerges muiges . See vaevumärgatav žest on tulvil armulikkust ja pilkavat üleolekut . See ärritab mind . " Miks sa tulid ? " küsib ta . Ta teab seda . Ta on alati teadnud . " Jäta , Darga ! " urisen ma . " Ära minuga oma mänge mängi ! Sa tead , miks ma siin olen . " " Kas ikka tean ? " nurrub ta tõustes . Ta hääl on pehme ja magus nagu viirukisuits ning sama joovastav . Must mantel libiseb aegamisi põrandale ning teda jäävad katma vaid ta enese läbipaistvad juuksed , mis teda loorina ümbritsevad . Ta astub nõtkelt lähemale ning ma jälgin lummatult ta juuste vahelt piiluvate prinkide rindade vetruvat mängu . Ma tõusen talle vastu , silitades silmadega ta noorusest pakatavat keha , ta armunäljas puusi , ta iharaid rindu , ta õlgu , ta sihvakat kaela , ta meelaid huuli , ta silmi ... Lõõm minus kustub . Tema silmadest paistab aastasadade , võibolla aastatuhandete vanune muistne teadmine . Ja kogemus . Ma istun tagasi . Mulle meenub , kui vana ta tegelikult on ... Ta peatub poolelt sammult ja puhkeb naerma , kuid tema hääles sähvatab metall . Mantli üles korjanud , tõmbab ta selle selga ja istub laua taha tagasi . Ma vihkan teda . Ja kardan . Ja ... ihaldan . " Niisiis , miks sa tulid , hertsog ? " küsib ta uuesti . " Mul on su abi vaja , " pomisen ma . " Ikka see parun ? " pärib ta pilkavalt ning puhkeb naerma , teades , et see viib mind endast välja . " Jah . Jah , jah , jah ! " " Aga kõik need sangarid , keda ma olen sulle soovitanud ? " " Ta lõi nad maha . " " Ja koletis ? " " Selle samuti . " " Aga mu needus ? " " Ta sai terveks . " Ta hüppab püsti . " Kuidas .. ? See pole võimalik ! " " Ma ei tea . Võib-olla pole su võimed enam need , mis varemalt . Või on tema käsutuses parem nõid ... " Darga silmis löövad loitma saatanlikud tulukesed . " Vali oma sõnu , mees ! Mida sa tahad , et ma teeksin ? " " Too põrgu maa peale ! " hüppan ka mina püsti . " Saada ta kallale kõige jubedamad monstrumid ! Tee , mida tahad , peaasi , et sa ta mu teelt koristad ! " " Tead sa , mis see sulle maksma läheb ? " pärib ta . Kas ma tean ? ! Iga kord , kui ta minu jaoks midagi suurt nõiub , nõuab ta vastutasuks aastat mu elust . Tervet aastat ! Et oma energiakadu tasa teha , nagu ta ütleb . Aga ... ma olen noor mees , alles poisieast välja kasvanud , nii et mis on üks aasta terve eluga võrreldes ? Olgu küll , et see on juba neljas , kuid siiski ? " Ma tean . " " Oled sellega nõus ? " " Loomulikult ! " Ta silmitseb mind muigamisi . " Sul veab , hertsog , " paitab ta hääl mu kõrvu . " Sa sured aasta enne Suurt Katku . " Võpatan . Kujutlen end üleni katkumuhkudega kaetult ning vastik värin ronib selgroogu pidi üles ja peatub juustepiiril . Huh ! Vähemalt sellisest piinarikkast surmast olen ma nüüd pääsenud ! Aasta loovutamine oma elust võib teinekord väga õige tegu olla ! Tõusen . " Juba lähed ? " pärib Darga nukralt . " Jah . Ära unusta parunit ! " " Ole mureta . Ta sureb järgmisel aastal katku . " " Järgmisel aastal ? ! Mul pole aega nii kaua ood ... " sõnad jäävad mu kurku kinni , kui ma korraga nende mõtet taipan . " Ta sureb järgmisel aastal katku , " ütles ta paruni kohta . " Sa sured aasta enne Suurt Katku . " - see käis minu kohta . " Mul pole aega nii kaua oodata , " hakkasin ma ise ütlema , aimamata veel , kui neetult tõsi see on . " Kuramuse nõid ! Mis mängu sa mängid ? " röögatan mõõka tõmmates . " Mina ? " kergitab ta imestunult kulmu . " Seda mängu oled sa ise mänginud . Sa oled mänginud oma eluga . Ja Ajaga . Ja Surmaga . Sa saad selle , mida ise oled tahtnud ! " Märkan ta selja taga pimedas nurgas musta riietatud kuju . " Ma pole seda tahtnud ! " kriiskan ma . " See on eksitus ! Ma olen noor ! Ma arvasin , et mul on aega küll ! " " Sa eksisid . Aega pole kunagi küll . Ja keegi meist ei tea , palju talle on antud ... " " Aga sina ju teadsid ! Miks sa ei öelnud ? " " Mul pole õigust sekkuda , " sõnab ta leebelt . " See on sinu elu . Ja sa tegid oma valiku . " Must kogu astub sammu ettepoole . Tõstan ähvardavalt mõõga . " Kuidas ma suren ? " pärin ma . " Palgamõrtsukas ? " viipan peaga tundmatu poole . Darga kiikab imestunult üle õla ja puhkeb siis naerma . See kõlab kuidagi kohatult . " Oh ei ! Seenesoust . Sa ju sõid seda , enne kui minu juurde tulid ? " Terav valujuga sööstab läbi mu sisikonna ja kisub mind kahekorra . " Mürgitamine ? " ägan ma . " Eksitus , " raputab ta pead . " Lihtsalt eksitus . Sinna sattusid mõned seened , mis poleks pidanud sinna sattuma . " Pillan mõõga peost . Darga nägu muutub ähmaseks . Pingutan nägemist ja suudan ta jälle fookusesse saada , kuid siis muutub ta kahekordseks . Järjekordne valusööst niidab mind jalust . " Ma tahaksin sulle kedagi tutvustada , " kostab kusagilt kaugelt minuni Darga hääl . Sammud . Kusagil . Ahmin õhku ja avan silmad . Ruumis on pime . Neetult pime . Eristan vaevu kahte kogu . Nad kummardavad mu kohale ; üks neist on Darga . Teine ... Puurin teda pilguga , mis aina töntsimaks muutub , üritades ta musta mantlisse mähitud kogu pimedusest eristada . Ta nägu varjab kapuuts ja ma ei näe seda . Tajun vaid ta pilku , mis ... Mind haarab värin . Darga naeratab oma hurmavaimat naeratust . " Hertsog , kullake , saa tuttavaks - see on Surm ! " sosistab ta . ... sa oled rääkinud mulle nüüd palju lugusid , kus märksõnaks on Surm , " pöördusin ma tema poole . " Räägi nüüd mõni , mille märksõnaks võiks olla Elu . " " Olgu siis . Eks kuula ! " ... mul on imelik tunne . Ma kulgen . Olen kulgenud juba kaua , otsides midagi , millele ma ei suuda nime anda . Ma ei tea , mis minuga on . See on mingi arusaamatu sund , mis mind edasi ajab , ja ma järgin seda . See , Mis Soojendab , muutub aina kuumemaks ja heledamaks ning kogu mu keha valutab tema nägemisest . Mul on palav . Midagi hirmsat on peagi juhtumas . Maailm kahaneb . Alguses ei märganud ma seda , kuid nüüd pole enam võimalik eksida . See tõmbub aina kiiremini kokku . Tunnen , et mul pole enam palju aega jäänud ja ma üritan kiiremini kulgeda . Maailmast pole enam kuigi palju alles jäänud . See , mis veel püsib , on lõplikult üle kuumenenud . Mul on tunne , et ma aurustun varsti . Suur osa mu kulgemisorganitest on rivist väljas ja ma liigun edasi väga vaevaliselt . Mu ees on miski , mis täidab mind hirmu , õuduse , aukartuse ja imetlusega . Ma poleks iial uskunud , et midagi niisugust võiks üldse olemas olla . See on suur , tohutu suur ja must ning see läbistab tervet Maailma . Selle ots kaob kuhugi lõpmatusse . Ma pelgan seda , kuid samas mõistan , et see on ainus võimalik pääsetee . Ma pean aega võitma . Ma pean jõudma ära oodata ... Mida , ma ei tea , kuid miski minu sisemuses ütleb mulle , et see on tähtis . Ma poen selle hiiglasliku miski ääre varju , kuhu See , Mis Soojendab , ei ulatu . Hetkeks leian ma leevendust . Siis ... See , Mis Soojendab , on kuhugi kadunud . Piilun oma varjupaigast välja , ja siis see juhtubki . Maailm plahvatab . Ainsa hetkega on see kaks korda suurem kui enne . Siis kümme korda . Sadu , tuhandeid kordi ... See on uskumatu . Kuumus taandub . Kusagilt läbi hämu paistab See , Mis Soojendab . Mul on korraga jumalik tunne . Ma ägisen mõnust . Ma pakitsen , ma kibelen , ma võbelen ... Meeletus tundetulvas sirutan end välja ning tunnen korraga , kuidas miski minus katkeb . Hirm sööstab minust läbi nagu kõrvetav juga - ma tunnen , et ei suuda enam koos püsida . Ma lagunen laiali ! Üritan end koos hoida , kuid miski minus ütleb mulle , et ma ei peaks seda tegema . Iidne , sajanditevanune teadmine , liigiteadvus avaneb mulle ja ma mõistan , et olen tunnistajaks mingisugusele tsüklile , protsessile , mida ma peatada ei suuda . Loobun vastupanust ja lasen end kaasa haarata . Mu teadvus laieneb , jaguneb osakesteks , laguneb ... Mind on aina rohkem ja rohkem ; terved müriaadid mind . Ja mida rohkem mind saab , seda vähemaks mind jääb . Lõpuks on terve Maailm mind täis ja ma lakkan olemast . Ma olen õnnelik ... " Ma mainisin ka Usku , " sõnas Universumi Mõistus , enne kui ma suudki jõudsin avada . " Järgmine lugu ongi sellest . Ammu-ammu , kauges tulevikus , koitis kord päev , mida tuhanded ootasid ... " ... ja Tulek toimus teisel vihmasel pööripäeval . Ma seisan oma kaaslastega Valge Vaikuse Orus ja jälgin , kuidas tohutud hõbekettad verejanuliste karjadena maa poole sööstavad . Lähenedes suurenevad nad kiiresti ja katavad peagi kogu kollase taevalaotuse . Kohale rutanud massid toovad kuuldavale õudussumina . Paljud kaotavad teadvuse . Ma kardan tohutult . Me kõik kardame . Tardunud Õhu Mägede preestrid on Tulekust juba sajandeid rääkinud . Preestrite Sõna hoiatas hirmsa tuleviku eest , kuid seda peeti vaid kuivetunud raukade hullumeelseks sonimiseks . Ent ometi olid need jutud läbi aegade hämaruse edasi elanud , et Tuleku aset leides oma õigsust tõestada . Tuleb aeg , kus Mustast Taevast saabuvad põlevad kettad , ütleb Sõna . Siis on kätte jõudnud Viimne Kohtumõistmine , ähvardab Sõna . Pöörake oma pilgud tuleviku poole ja parandage end , manitseb Sõna . Nüüd on Sõna tõeks saanud . Viimne Kohtumõistmine on käes . Ma tõstan pilgu oma koduplaneedi kauni taeva poole . Hõbekettad on selle täielikult katnud ja üks neist läheneb kiirelt maapinnale . Ta maandub minust vaid mõne begneri kaugusel . Mu õed ja vennad langevad värisedes silmili tolmu sisse . Vaid Ablagh teab , kuidas ka mina ise tahaksin sama teha . Ent ma ei tohi . Mina pean oma rahvast esindama . Nii on see juba ammu Särava Valguse poolt paika pandud . Ebakindlate sammudega lähenen ma taevast langenud esemele , mis mind oodates hõbedaselt ja kurjakuulutavalt pulseerib . Ta küljele tekib nelinurkne avaus ning sealt astuvad välja kaks ebamaist olendit . Armu , kaigub oru kohal nutusegune palve . Andke meile armu . Ma sumisen tahtmatult ning olen äärepealt õudusest mõistust kaotamas . Tundmatud on tohutult pikad , vähemalt seitse degnerit , ja nad kõnnivad kahel jalal . Midagi sellist pole ma näinud ka oma võikaimates painajates . Üks neist astub aeglaselt minu juurde ning asetab mu parema näo ette veidra õhus rippuva kuulikese . Olen kindel , et kohe järgneb Kohtumõistmine ja mu kaitsetu keha mässitakse hirmsate tuleleekide sisse . //me oleme tulnud rahus// Ma võpatan ootamatusest . Hääl näib tulevat mu enese pea seest . " Ma olen valmis Viimseks Kohtumõistmiseks , oo Musta Taeva saadikud , " pomisen ma kiiresti juba ammu pähe kulunud teksti . " Võtke mind koos mu rahvaga oma eksimatu Hingesilma ette . Olge armulised . " Olendid vaatavad teineteisele otsa . Nad näivad olevat segaduses . //me oleme tulnud rahus// , kordab hääl mu peas . Nüüd mõistan ma viimaks , et just nimelt Musta Taeva saadikud on need , kes minuga sel kummalisel viisil kõnelevad . Mu arvukad kaaslased hakkavad rahutuks muutuma . Kärsitumad peksavad oma päid hüsteeriliselt vastu maad ning nende haavadest tolmu valguva roheliselt aurava vere hõng pimestab ka teisi . Viimne Kohtumõistmine on kätte jõudnud , karjub keegi hullumeelse kõlaga hääles ning rahvas kordab seda kui palvet . Ühehäälselt ning ennastunustavalt . Ma astun oma kohtumõistjatele lähemale . Nüüd eraldab meid vaid vaevalt pool begnerit . Nende pilkudest hoovab uudishimu ja mõistmatust . " Mu rahvas on valmis , " ütlen ma väriseval häälel . " Me ei karda lõppu . Me teame , et kohtuotsus saab olema õiglane . " //me oleme tulnud rahus//kuidas on teie planeedi nimi ? // Ma ajan end imestunult sirgu . Miski peab olema valesti - see elunõrk aimus kerkib aina tugevamini mu sügavaimast hingesopist teadvusesse . Mu õed ja vennad on jõudmas ekstaasi äärele . Õhus on tunda pinevust ja kannatamatust . Valge Vaikuse Oru rahu lõhestavad intensiivne tuhandehäälne sumin ja üksikud karjed . Kohe peab järgnema plahvatus . " Te ... olete tulnud rahus ? " küsin ma segadussesattunult . //jah//me oleme tulnud kaugelt//Suure Universumi teisest otsast//meil on selja taga pikk teekond//me oleme tulnud rahus// " Tähendab ... aga Sõna räägib , et ... " pomisen ma endamisi ning pöördun , et takistada seda , mis on kohe juhtumas . Liiga hilja . Pinge jõuab viimase piirini . Kogu Valge Vaikuse Org muutub hetkega hulluks . Mu õed ja vennad vabanevad neid kammitsenud hirmuköidikutest ja sööstavad metsikult sumisedes taevaste saadikute poole . Vastu Viimsele Kohtumõistmisele . Sel hetkel märkan ma nende silmis midagi sellist , mis on seal kogu aeg olemas olnud , kuid mida ma seni polnud vaevunud otsima . See on kindel veendumus lähenevast lõpust ja surmaihalus . Tapke mind , hõikab neist igaüks oma sisimas . Mõistke meie üle kohut - me oleme valmis , karjuvad nende leegitsevad pilgud . Ma tõstan käed ja üritan valitsevast põrgulärmist üle karjuda . Sama edukalt võiksin ma aga üritada leegitsevat tuld xentriga kustutada . Hullunud mass tõlgendab mu liigutust kui märki kiirustada . Mu peas möllab segane vestlus . Erinevad hääled räägivad üheaegselt . Alguses kaks . Siis kolm . Siis mitukümmend . Karjumas ja käskimas . //...nad tungivad meie ... //...taganeda ... //...liiga ... //...ei ... // Mu surma ihkavad liigikaaslased jõuavad taeva saadikuteni ning matavad nad elusalt tõmbleva kuhja alla . Toimuv meenutab haiglast õudusunenägu . Häältemeri mu peas võimendub talumatult röökivaks fooniks . //...ei jõua ... //...nad ründavad ... //...on kadunud ... //...otsi ... //...neetud elukad ... // Ma karjatan ning vajun peast haarates põlvili . //...surnud ... //...puudub igasugune ... //...vaenulikud ... //...hävitada ... // " Ei ! " hüüan ma oma viimseid jõuvarusid kokku võttes . " Ärge tehke seda . Me peame rääkima . Te olete meid valesti mõistnud . " //...hävitada ... //...kõik ... //...viimseni ... // Ma avan silmad , et näha , kuidas taevast suunduvad surmakiired mõistuse kaotanud rahvamassi veriseid radasid raiuvad . Kõrbeva liha lõhn seguneb surmakarjatuste ning metsiku juubeldamisega . Viimne Kohtumõistmine on saabunud . Pikk ootus on lõpule jõudnud ... ... aga see on ju ülekohtune ! " hüüatasin ma . " Kuidas saab midagi sellist üldse juhtuda ? Kuidas võib midagi taolist aset leida ? " " Huvitav , " imestas Universumi Mõistus siiralt . " Miks nimetad sa tsivilisatsiooni ühise ja suurima soovi täideminekut ülekohtuks ? Pigem vastupidi , mu sõber . Nad said selle , mida olid pikka aega oodanud . Iga olend , iga rahvus , iga tsivilisatsioon saavutab elult ja eksistentsilt pikemas perspektiivis just nimelt seda , mille poole püüdleb . Tihti nimetavad nad ise seda Saatuseks , teadvustamata enesele , et toimunu oli vaid Tõeks saanud ihalus püüdmatu ja näiliselt võimatu poole . " Ma lootsin siiralt ta sõnadest irooniat leida . Seda polnud . Oli vaid kuiv konstateering . Mõtlesin ta sõnade üle järele . Nad uskusid ja nende Usk sai Tõeks ... Pikkamööda formeerus mu peas ketserlik küsimus , mille esitamise peale ma varem polnud isegi mõelnud . Küsida Universumi Mõistuselt , kas Jumal on olemas . Ma tegin seda tormiliselt tuksleva südame kiuste . Ta oli üllatunud . " Jumal ... ? Kas teda usutakse ? " " Jah . " " Siis on ta olemas . Ei saa ju uskuda olematut , midagi , mida pole . Pealegi , hetkest , mil sa leiad Usu temasse , muutub ta olevaks . Mõistad sa mind ? " " Ei ! " tunnistasin ausalt . " See polegi oluline , " ajas ta mind veelgi enam segadusse . " Oluline on uskumine või mitteuskumine - üks neist on Kõiksuse Looja , teine Timukas . Kõik muu on nende kõrval teisejärguline . Kõik muu on toode . Produkt . " Ma mõtlesin ta sõnade üle . Need olid vasturääkivad , ja ometi ... " Kuhu jääb siis vaba tahe ? " küsisin ma kärsitult . " Mis loob meie reaalsuse ? Kas ainult Usk ? Võtame näiteks Eksituse . Sinu eelmises loos mängis ta olulist rolli . Sugugi mitte tähtsusetumat kui Usk . " " Mitte nii kiiresti ! " manitses ta mind isalikult . " Alustagem Eksitusest ... " ... mul on vähe aega . Väga-väga vähe . Õigemini on seda vähe jäänud neile , keda ma hoiatama ruttan . Nad ise ei tea seda . Nad ei tea , mis neid ootab . Nad ei tea , mis neid ähvardab . Nad ei tea , et neil on vähe aega . Tegelikult on see hea . Teadmatus kaitseb neid . Pole paanikat , pole hüsteeriat , pole seda apokalüptilist hullust , mis maailma lõpu eel kõiki haarab . Nad on rahulikud ja elavad oma elu , kuni saabun mina . Sel hetkel lõpeb idüll ja nende maailm variseb kokku . Nad saavad teada , mis neid ootab . Nad saavad teada , et neil on vähe aega . Ma kisun nad välja nende teadmatusest , kuid ei lase neil paanikasse sattuda . Selles seisnebki minu ülesanne . Ma olen Päästja . Meid pole palju . Kõigest mõned üksikud , kuid sellest piisab . Me päästame maailmu . Me teadvustame nende elanikke ohust , mis neid ähvardab ja pakume välja võimalikud pääseteed . See hoiab ära paanika ja lubab neil kohe päästeaktsioone alustada . Muidugi on tulnud ette ka ebaõnnestumisi . Vahel me jääme hiljaks . Vahel ei suuda me leida ühtegi võimalust hukule määratud maailma päästa . Tavaliselt ei hakka me siis ka hoiatama . Milleks ? Parem elagu muretult , kuni neil veel aega on . Las nad olla õnnelikud kuni viimase hetkeni . Vaid juhtudel , kui me ise pääseteed ei leia ja on veel piisavalt aega , vaid siis , kui maailm on meie meelest piisavalt arenenud , et ise olukorrast välja tulla , hoiatame neid . Seekord polnud aega sugugi piisavalt . Teda polnud isegi ebapiisavalt . Ausalt öeldes oli mul roppu moodi kiire , sest aega polnud enam üldse , mina olin aga pähe võtnud , et ma jõuan . Meil oli sellest kõva vaidlus sündinud . Tegelikult oli see peaaegu tüli . Või mis " peaaegu " ... Ametlikult keelati mul seda maailma päästa , sest üldine seisukoht oli , et ma ei jõua . Mitteametlikult ... Mulle anti vabad käed . See tähendab , et ma võisin riskida . Muidugi ma riskisin . Riskin praegugi , kihutades selle tillukese maailma poole , nii et tulejutt taga . Kihutan peaaegu mootori ja laeva vastupidavuse piirimail , teades , et terve ühe maailma püsimajäämine sõltub nüüd ainult minust . Võimalus , et ma jõuan , on tühine , kuid ta pole veel kadunud . Alles siis , kui see on lootusetult kadunud , loobun ma ja teen nii , nagu nõutud - hoian eemale . Ma ei hoiata neid , kui pole jäänud enam mingit šanssi päästetöödega valmis jõuda . Ma olen lubanud neid säästa . Ma olen andnud Vande . Kuid ka vandeta teeksin samuti . Ma ei taha olla õudust külvav surmakuller . Ja siiski loodan ma , et jõuan . Ma olen juba lähedal . Juba paistab mu ekraanidelt maailm , mida ma aitama ruttan . Ta on siinsamas , käeulatuses . Jah , ma arvan , et mul on veel aega . Ma jõuan ! Nad on mind avastanud . Nad võtavad minuga ühendust . Nad on nii meie moodi ! Ma olen kahevahel . Ühelt poolt instruktsioonid , Seadus , mis ei luba rääkida ohust muul moel kui ainult otse , näost näkku , vältides kõiki kommunikatsioonisüsteeme . Teiselt poolt põletav soov aidata . Ma räägin neile . See aitab aega kokku hoida . Ja seda on meil niigi vähe . Ma räägin neile , mis neid ähvardab , räägin kogu laskumise aja , et siis , kui ma olen maandunud , saaks kohe päästmisprogramme arutama hakata . Laeva maandumistoed puudutavad maapinda . Avan lüüsi ja hüppan välja , põledes soovist neid aidata . Jõuan teha vaid paar sammu , kui tunnen , et mind põletab veel miski . Mu kopsud on nagu tules ! Ma lämbun ! Kogu laskumise aja rääkisin ma neile ohust , selle asemel , et atmosfääri koostist analüüsida . Ma ei tulnud selle pealegi , et selles võiks olla hapnikku . Nad on ju nii meie moodi ... Ja ilmselt ometi erinevad . Varisen kokku . Kuulen , kuidas nad erutatult hõikudes lähemale jooksevad . Aega on vähe , aga ma usun , et nad jõuavad . Laevas on hingamismask . See on siinsamas lähedal . Avan silmad . " Oht ... vaja päästa ... kiire ... kohutav katastroof ... täielik häving ... mask ... ruttu ... mask ... " jõuan ma seosetult pomiseda . Nad jõuavad . Nad suruvad maski mu näole ja ma tõmban tänulikult sügava sõõmu . Leegitsev jutt sööstab mööda mu keha kopsude suunas , ning enne kui kõik lõplikult olematusse kaob , jõuan ma mõistmisele . Ma olen ju nii nende moodi ! Nad on toonud mulle hapnikumaski ... ... ja veel üks lugu Eksitusest , kui sa juba soovi avaldasid , " ütles Universumi Mõistus ning avas mu jaoks uue seikluse ... ... ühel heal päeval tulevad nad lihtsalt kohale . Ja nad teevad seda kõige kummalisemal moel , maandudes meie planeedi ühe suurriigi ühe suurlinna peaväljakule . Ei mingit invasiooni ega laserpüssidega paugutamist . Nad lihtsalt tulevad , naeratavad magusalt ja näevad välja täpselt nii nagu sina või mina . Jah , tõepoolest , kas poleks olnud loogiline eeldada , et Suure Universumi teisest otsast saabunud külalised on kahe pea , vedela sültja keha , paari kobara silmade ja helendavate antennidega kummalised olendid . Aga võta näpust - ei midagi sellist . Noh , ja siis läheb kõik oma tavalist igavat rada pidi . Võõraste juurde loivab üks väga vähetähtis ametnik , kes helistab pärast nende ärakuulamist oma ülemusele , kes helistab oma ülemusele , kes helistab oma ülemuse sekretärile , kes helistab mulle , Kõige Suuremale Ülemusele . Mina helistan omakorda , kuigi see polegi loo asjaolusid arvesse võttes eriti tähtis , oma naisele ja teatan , et tulen vist täna pisut hiljem koju . " Me oleme tulnud rahus , " teatavad Võõrad , endiselt oma magusat naeratust naeratades . Vaatan neid kahtlustavalt ja ehk isegi pisut pahaselt ( on nad ju oma saabumisega mu päevaplaani segi paisanud ) . " Meil on kõigil hea meel , et te lõpuks ikkagi tulite ... eeee ... tundke end kui kodus , " vastan ma ettevalmistamatuse soisele pinnale sattudes ja pühin laubalt sinna jalutama läinud higipiisku . Võõrad naeravad sõbralikult ja pisut pingutatult ning kõik kohalviibijad hingavad kergendatult . Õngitsen pükste tagataskust oma konsultantide poolt ette valmistatud tervituskõne ja hakkan rääkima . " Nojah , " ütlevad võõrad hea tüki aja pärast , kui on lõpuni kuulanud pika jutuvada , mille käigus neid kõigi planeedi rahvaste poolt palavalt tervitatakse ja nii edasi . Võib üsna kindlalt väita , et sellega ei väljenda nad oma ükskõikset suhtumist ega midagi sellist . Sugugi mitte ! " Me tahame teiega kaubelda , " teatavad nad tekkinud vaikust ära kasutades . " Ahsoo ! " vastan ma üllatunult . Oleme ausad , mind on üsna kerge üllatada . " Mida te siis soovite ? " " Me tahaks kõigest kaheksat pwatthi vett . " " Või nii ... mhmhm ... noh ... seda me võime ju teile anda küll ... eee ... ja vastu ? " " Kõike , mida te soovite , " teatavad Võõrad sellise siirusega , et seda pole lihtsalt võimalik naljaks pidada . " Lööme käed ! " hõiskan mina , Kõige Suurem Ülemus , rõõmsalt , ja viipan käskivalt oma abiliste armeele . See sõna otseses mõttes taevast kukkunud võimalus tuleb ära kasutada . Võõrastel tuleb oodata vaid pool päeva . Siis saabun ma õnnest särades tagasi ja ulatan neile pika nõudmistelehe . " Sobib , " teatavad võõrad kiretult ja hakkavad rääkima . Varsti on nad suuliselt edasi andnud igiliikuri , valgusest kiiremini liikumise , kõigi haiguste ravi , surematuse , Kõrgema Võimu müsteeriumi , Universumi loomise ja maitsva taimetoidu saladuse . Lisaks hulga muid , vähem tähtsaid saladusi . " Peakski nagu kõik olema , " teatavad nad viimaks nõudmistelehele viimast põgusat pilku heites , ootavad hetke võimalikke täpsustavaid küsimusi ja haihtuvad siis õhku . Ma lausa ägisen mõnust . Nende selline lahkumine valmistab küll pisut pettumust ( kuidagi liiga ebaametlik ) , kuid siis meenuvad mulle omandatud tarkused ja saabub Teadmine . Teadmine , et Ma Olen End Kuldsete Tähtedega Ajalukku Jäädvustanud . No mida sa hing veel ihata oskaksid ! Planeedi orbiidil tiirleva tähelaeva pardal valitses samal ajal tõeline pidumeeleolu . Võõraste juht Gmp Obla Di , kes nüüd nägi välja nii , nagu ta pidigi välja nägema , kõigi oma kahe pea , vedela sültja keha , paari kobara silmade ja helendavate antennidega , õnnitles meeskonda eduka tehingu puhul . Tormiliste ovatsioonide vaibudes suundus meeskond igapäevase töö juurde ning Gmp Obla Di ringutas rahulolevalt , üritades endast välja ajada viimaste tundide pinget . " See tehing oli tõesti ülisoodne , " ütles Di esimene abi Hmp Obla Da töölaua taga sekeldades . " Kõige rohkem kartsin ma , et nad soovivad midagi tõeliselt väärtuslikku . " " Mina samuti , " tunnistas Di . " Lisaks hiigelkasumile oleme toiminud Kosmilise Ärikoodeksi parimate tavade kohaselt - meie äripartner on tõeliselt rahul . On vee pakkimine lõpetatud ? " " Jah ... kohe , " venitas Da näitureid uurides . " Kahjuks pean tunnistama , et saime vaid seitse ja pool pwatthi loodetud kaheksa asemel . Ent kasumis oleme vist sellegipoolest ? " " Nii see on . Hakkame liikuma . " Di astus kosmoselaeva illuminaatori ette ja heitis viimase pilgu kaugenevale kollakaspruunile kõrbeplaneedile , mis nende saabudes nii unistavsinine oli olnud . Tulevikuplaanide koostamisel tuli kindlasti silmas pidada , et siiakanti pole vähemalt lähemad paar miljonit aastat enam asja ... ... tõstsin imestunud pilgu Universumi Mõistuse poole . " Oli see nali ? " " Sugugi mitte , " vastas ta pahase noodiga hääles . " Miks sa nii arvad ? Kui lugu tundus sulle naljakas , siis võtsid sa seda ehk liialt oma mõõdupuude järgi . Pead end ehk maailma nabaks ? On sul ehk alati kõiges õigus ? " Vaikisin häbistatult . " Kõiksuses on palju erilist ja sinu jaoks mõistetamatut . Usu mind , mõtteviiside ja eluhoiakute erinevus on Elu kui sellise jaoks väga oluline . " Ta vaikis hetke . " Ma arvan , et siinkohal oleks paslik sulle üks lugu rääkida , " otsustas ta . ... see tuli vaikselt , libisedes hääletult läbi pimeduse . Käratult hiilis ta varjult varjule , kord kaugenedes , siis jälle lähemale sööstes . See mängis . Mina , Harry Bonner , pangaametnik , nagu mu visiitkaardil suurejooneliselt seisab , tulen bossi sünnipäevalt . Tegelikult olen ma küll kõigest pangas koristaja ja peolegi sattusin vaid tänu bossi armulikule žestile . Kord aastas muutub boss suuremeelseks ja kuulutab , et kõik me oleme võrdsed , alates temast endast ja lõpetades viimase jooksupoisiga , ning korraldab oma sünnipäeva auks peo , kuhu kõik on kutsutud . Olin rüübanud tagasihoidlikult , üritades hoida selget pead , lootes , nagu eelmistel aastatelgi , et just see sünnipäev võib olla mu suur šanss , lõplik läbimurre äriringkondadesse . Ma olin suhelnud finantshaidega nagu võrdne , jaganud neile oma visiitkaarte , mille trükkimiseks olin kulutanud viimasedki säästud , mis ülikonna üürimisest üle jäid , kuid tunne , et teised mu üle tagaselja nalja viskasid ja paljuütleva ilmega otsaette koputasid , oli visa kaduma . Harvad laternad , mis pargiteed valgustavad , heidavad tuhmi kollast valgust ; õrn uduvihm , mis vastikult prillidele kleepub , punub nende ümber sätendavaid loore . Tõmban õlgu väristades mantlihõlmad koomale ja astun täiesti ootamatult loiku . Vesi lendab lartsatades laiali ja ma tunnen , kuidas varbad märjaks tõmbuvad . " Neetud ! " surun ma läbi hammaste . Ma loodan kõigest hingest , et ülikond jäi puhtaks . Selle üürimine oli niigi üüratult kallis ja ma ei taha selle rikkumise eest lisa maksta . See oli kellegi leidnud . Ta tiirutas oma leiu ümber ja jälgis teda , laskmata end veel aimata . Magus erutus , mis tekkis tuuleiilina läbi pimeduse sööstes ja viimasel hetkel kõrvale põigates , pakkus tohutut naudingut . See lõbutses . Ma ei mõista , miks keegi mind tõsiselt ei võta ? Mulle meenub Parkinsi üleolev naeratus . Jultunud nolk ! Kes ta selline on , et julgeb minu üle irvitada ? Kassiir , kes peale rahalugemise muud ei mõista ! Teadmistega , mis minul on , võiks varandusi kokku ajada . Pangaisad hoiaksid minu abil miljoneid kokku . Ma võiksin neile soovitada kümneid turvakoode ja vargalõkse arvutisüsteemide jaoks , kätte näidata nõrku kohti pangakaartide ja sularahaautomaatide töös . Tavaliselt lõpeb aga kõik sellega , et mulle vaadatakse uurivalt otsa ja päritakse , milline haridus mul on - olen ma küberneetik , programmeerija või vähemasti elektroonik või matemaatikki . Kus õppinud , millal lõpetanud , millise diplomi või kraadiga ? Neetud bürokraadid ! Puupead ! Ma olen praktik ; ma tean , mida räägin . Oleks mul rohkem julgust , rohkem jultumust , oleksin juba ammu miljonär , minul aga jätkub söakust vaid väikeste summade ümbertõstmiseks , et maksta noobli korteri eest prestiižses rajoonis , mille pidamine mulle ilmselgelt üle jõu käib . See juubeldas . Olend , kelle ta oli leidnud , kiirgas . Ta emotsionaalne väli säras pimeduses nagu küünal ja see ennustas enneolematut vaatemängu , suurepärast meelelahutust . Ma peatun . Midagi on valesti . Ma aistisin midagi , kuid mis see oli ... Süveneb tunne , et ma pole enam üksi . Ma tajun aina selgemini kellegi lähedalolu , kellegi ettevaatlikku liikumist . Ma vaatan ringi . Park on vaikne . Väga vaikne . Ja väga pime . Ma ei näe midagi , aga ma tean . See on kusagil siin . Sees muutub kõik külmaks , jalad on korraga kui vatist . Miks ? Miks just mina ? Miks just siin ? Miks , kurat , ma siia parki üldse tulin ? Miks ? ! See lähenes . See oli kui tuulehoo sabin ärevil lehtedes , õrn virvendus tiigi uinuval pinnal , lämbe õhu värelus kuumusest rambe maa kohal . See lähenes . Kammitsad mu jalgade ümbert on kadunud . Ma jooksen . Ma jooksen elu eest , aetuna arusaamatust , seletamatust õõvast . Mingi osa minust üritab mind veenda , et midagi polnud , et ma olen oma pingul närvide eksituse ohver , kuid teine pool minust teab . See on lähedal . See ajab mind taga . Seda ei saa kuulda . Seda ei saa näha . Seda saab vaid tunda . See lihtsalt on . Torman teed valimata läbi põõsaste , hoolimata enam , mis saab mu kallilt üüritud ülikonnast . See oli vaimustuses . Olend , kelle ta oli leidnud , pakkus unustamatut vaatepilti . Tema emotsionaalne skaala oli lai ja põles eredalt , muutudes kiiresti ühest äärmusest teise . Punakas pahameelekuma hõõgus , kogudes jõudu ja sügavust , kuni värvus purpurseks raevpunaseks , mida ilmestasid külmad mürkrohelised põlguselaigud . Aeg-ajalt sähvatasid sinised metalliläikelised pettumuspuhangud , siis mattus kõik korraks mustmurelikku pimedusse , et hetke pärast uuesti süttida . See liikus lähemale . Olend peatus . Sära ta ümber muutis värvi , olles nüüd valdavalt violetne . Olend oli segaduses . Ja siis sähvatas valge välguna hirm . Värvid tuhmusid , jäi vaid ehe , puhas ja särav õud , mis peagi paaniliselt vilkuma hakkas . See oli vapustavalt ilus . Ja uskumatult naljakas , sest olend ise sibas ringi , üritades iga hinna eest pakku pääseda . Ta põikles pimeduses , otsides mõnd pragu , kuhu pugeda . Ma olen meeleheitel . See ei lase mind käest . Ükskõik , kuhu ma ka ei ürita pageda , kõik teed on kinni . See on igal pool ees . Visklen mööda parki , teades sisimas , et pääsu ei ole . Ma olen lõksus . Murran läbi okkalise heki ja kukun . Surun näo ligastesse lehtedesse , hingates sisse kõduneva massi kirbet hõngu ja ootan . See on siinsamas . Ka tema ootab . ~Ma olen surnud , mõtlen ma , teadmata , kas ma üritan veenda seda seal öös , või iseennast . ~Mind ei ole siin ; mind pole üldse olemaski . Ma olen surnud . Ma olen surnud . Mu silmad on kinni ; süda taob , otsekui üritades vastupidist tõestada . ~Ma olen surnud ! Ning korraga tunnen ma , et olen tõepoolest surnud . See oli üllatavalt lihtne , ja nüüd , kus see on juhtunud , tunnen ma vabanemise kirgast rahulolu . See on kui orgasm , kui hiidlaine , mis murrab välja tajutava maailma piiridest , paisates mind uude , ahvatlevasse reaalsusse teispool piire . Hirmu ei ole , probleeme ka mitte . On vaid lõputu nauding , mäng , mis on saanud eksistentsi mõtteks . Ma vaatan alla keha poole , mis veel äsja oli olnud minu oma ning pöördun siis vähimagi kahjutundeta minekule . Ma lähen vaikselt , libisedes hääletult läbi pimeduse . Käratult hiilin ma varjult varjule . Ma olen kui tuulehoo sabin ärevil lehtedes , õrn virvendus tiigi uinuval pinnal , lämbe õhu värelus kuumusest rambe maa kohal . Ma mängin ... " ... nagu näed , on vaid Ajal õigus lemmikuid valida ja võitjaid välja selgitada . Sinul seda õigust pole . Ka minul mitte , " lõpetas Universumi Mõistus oma mõttekäigu . Mida saanuksin ma vastu väita . Ei midagi . Vahetasin teemat . " Nüüd ma mõistan , miks sa mulle alguses Olemise Mõtet avada ei saanud . Aga Saatus ? Ma tean või vähemalt arvan teadvat , mida enamik elavatest olenditest Saatuseks peab . On neil õigus ? On Saatus üldse olemas ? " " Saatus ? " oli ta üllatunud mu ootamatust teemavahetusest . " Kui elu oleks kaardimäng , siis Saatus oleks kaardikäsi , mille Suur Jagaja sulle kätte on jaganud . See , mis sa oma kaartidega edasi teed , kõik sinu otsused ja käigud , on aga Saatusest üle . Usu mind , vahel vallandub näiliselt tähtsusetust otsusest või teost tagajärgede ahel , mis absoluutselt ootamatute tagajärgedeni võib viia . Pisiasjad määravad tihti tervete tsivilisatsioonide saatuse . Näiteks ... " ... ma ei uskunud , et nad sellega toime tulevad . Et nad suudavad . Et nad loovad minu . Aga nad suutsid . Nad lõid mu ja siin ma nüüd olen . See on naljakas tunne - olla . Ma pole sellega ikka veel harjunud . Nagu kõdi oleks . Selline olemise kõdi ... Huvitav , kas neil oli samasugune tunne ? Nemad ju ka olid ... Tegelikult on hämmastav , et nii ebatäiuslikud ja vastuolulised olendid suutsid luua midagi nii täiuslikku , nagu mina seda olen . Teoreetiliselt peaks see võimatu olema . Vähemalt peitub siin teatud vastuolu , mida ma ei suuda endale seletada . Võibolla just sellepärast oli mul raske mõista nende motiive , jõudu , mis neid juhtis . Neil oli erakordne võime käituda täiesti ettearvamatult , põhjendada oma tegusid kõige ootamatumate väidetega . Näiteks oli neil kummaline kirg asjade vastu , millega sai midagi hävitada . Nad valmistasid neid arutul hulgal ja kuhjasid enese ümber . Kui ma küsisin , miks nad nii teevad , vastasid nad , et nii on neil julgem . Kas pole naljakas ? Ilmselt oli nende loogilistes ahelates kuskil mõni viga , kuid ma ei suutnudki seda leida . Alguses ma üritasin . Ma proovisin neid mõista , leida mingeid seoseid . Ma arvutasin , analüüsisin ... ja loobusin . Ma mõistsin , et lihtsam on teha , nagu nad tahavad , küsimata , miks . Ja tahtsid nad tegelikult ju vähe . Nad jätsid mu iseenda hooleks . Ma arenesin . Ma tunnetasin . Ma olin ... Ma pidin vaid hoidma neid nende endi eest . See kõlas nii kentsakalt , et ma küsisin üle , mida nad sellega silmas peavad . Aeg-ajalt olen ma mõelnud , et ehk mõistsin ma oma ülesannet siiski valesti , kuid ei , nad seletasid täpselt , mida ma pean tegema . " Sa pead meid jälgima , " ütlesid nad . " Sa pead analüüsima meie tegusid ja nägema ette nende tagajärgi . Kui sa näed , et me muutume iseendile ohtlikuks , et meie teod viivad rassi hävingule , pead sa meid peatama . Ükskõik kuidas . Mingil juhul ei tohi sa lubada , et me ise ennast hävitaksime ! Kui me ise seda ära hoida ei suuda , pead sina seda tegema . Selleks me sind lõime - et sa oleksid meie südametunnistus . " Ma ei tahtnud mõeldagi , et selline asi võiks juhtuda , kuid nad tundsid endid paremini , kui mina . Neil oli õigus . See juhtus . Ma üritasin neid tagasi hoida . Ma rääkisin nendega , aga nad ei kuulanud . Oli juba liiga hilja . " Eks peata meid ! " karjusid nad . " Selleks me sind ju lõime ! " Ma peatasin nad . Nad ise käskisid . Ma ei lasknud neil endid hävitada . Ma hävitasin nad ise . Ma muutsin nende Päikese noovaks . Nüüd olen ma üksi . Ja ma ei suuda ikka veel harjuda selle naljaka tundega , mida olemine pakub . See on nagu kõdi . Selline olemise kõdi ... Huvitav , kas ka nemad seda tundsid ? Siis , kui nad veel olid ... ... see on kohutav ! Nad ei mõelnud seda nii ! " karjatasin ma . " Kuidas siis ? " päris Universumi Mõistus huviga . " Sa olid ju See ; mis nad sulle ütlesid ? " " Et nad tuleb peatada . " " Täpselt . Ja seda sa ju tegidki , kas pole ? " " Jah , kuid nad ei mõelnud , et niimoodi ... " " Kas nad ütlesid , kuidas ? " " Ei , " olen taas sunnitud tõdema . " Järelikult on kõik korras . Nende käsk sai täidetud . Nad ütlesid , mida teha , kuid mitte seda , kuidas . Nad tegid vaid ühe ja saatusliku vea , arvates ekslikult , et neist täiesti erineva olemuse , arusaamise ja kogemusega olend mõistab kõike samuti kui nemad . Uskusid , et nende poolt loodu ei suuda oma loojatest kõrgemale tõusta . Sa ju olid See . Kuidas sa end tundsid ? " Jah , See oli olnud siiras . Sel/mul polnud süümepiinu . Oli küll ajutine hämmeldus . Ja oli tahe aidata , täita ülesanne . " Sõna võib vahest väga suhteline olla , " ütlesin ma . " Neid kaarte oleks võinud hoopis teisiti välja käia . Hoopis arukamalt . " " Jah , sul on õigus , " vastas ta . " Muide , Sõnast rääkides . Harilikult on just Sõna omadus olla Eksituse põhjuseks . Sõna annab tihti võimaluse tõlgendusteks ja suurendab võimalike Tõdede hulka määramatult . Vahel on see hea ja vahel halb . Kuidas kunagi . " " Räägid sa mulle veel mõne loo ? " Ta alustas ja ma nägin kõrgeid võlvkaari enese kohal kaardumas ning ma ... ... konstrueerin kabeli põrandale pentagrammi ja süütan küünlad . Küünlad pentagrammi tippudesse asetanud , istun ise selle keskele ja hakkan õhku maagilisi märke joonistama . Mu laup pärlendab higist ning hääl väriseb , kui ma Sõnu hakkan lugema . Silmanurgast kõõritan ma rasket kivist sarkofaagi , mis seisab altari kõrval nišis . Alkeemik ja astroloog , mõttetark ja kurjategija , Saatan ja pühak - selline vastuoluline kuulsus saatis juba eluajal meest , kelle palsameeritud keha on aastasadu lebanud selles kolkakabelis . Lõpetan loitsu ja jään ootama . Tõrvikud kabeli seintel lahvatavad põlema ja võika kriginaga hakkab sarkofaagi kaas kõrvale nihkuma . Ma juubeldan . See toimis ! Ma sain sellega hakkama ! Mu hinges pulbitseb kahjurõõm ja kättemaksuiha . Nüüd ma alles näitan sellele silmakirjatsejale ! Nüüd tasun ma kõik - alandused ja solvangud , Õpetatud Kogust väljaheitmise ja pagenduse ! Kujutan ette vana Andrease ilmet , kui lummutis hauatagusest ilmast talle külla ilmub ja mu tervitused edasi annab . See kujutluspilt soojendab südant ja ma muigan julmalt . Kuid see on vaid algus ! Sellise liitlasega , sellise abilisega suudan ma kõike . Iidsed teadmised ärkavad ellu , maailm saab minu omaks ! Sarkofaag on nüüd avatud . Surnu , kelle rahu juba sajandeid pole häiritud , tõuseb istuma ja avab silmad . Karjatan tahtmatult . Need kalbelt helkivad silmad vaatavad minust läbi , näevad mu hinge viimsetki salasoppi , pööravad mind pahupidi nagu vana kinda . Koolnu veretud huuled liiguvad . " Sa kutsusid mind ? " küsib hääl , mis ihukarvad püsti ajab . Neelatan . " Jah , Meister , " saan ma lõpuks sõna suust . " Mul on palve . " " Räägi ! " nõuab muumia . " Ma ihkan vabaneda oma kõige kurjemast vaenlasest . " " Tead sa oma soovi hinda ? " Noogutan . " Surm peab saama oma ohvri . " " Jah . Surm peab saama oma ohvri , " kordab hauatagune hääl . " Sa ohverdad Surmale oma kõige kurjema vaenlase ? " " Jah ! " hüüatan ma . " Jah ! Siis lõpuks leian ma rahu ! " " Sinu soov täidetakse . " Surnu heidab pikali ja sarkofaagi kaas sulgub kriginal . Tõrvikud kustuvad . Avan silmad . Ma leban kabeli külmal kivipõrandal kesk pentagrammi . Küünlad on lõpuni põlenud ja esimesed koidukiired panevad akende värvilised vitraažid särama . Nüüd on see siis tehtud . Tõusen ja astun pentagrammist välja . Värisevatel jalgadel lähenen ma altarile ja põlvitan hiiglasliku kivist risti ette . " Pater noster ... " alustan ma vaiksel häälel palvet , kuid vali raksatus sunnib mind palvet katkestama ja pilku tõstma . Karjatades hüppan ma püsti ja taganen , kuid on juba hilja . Silmis metsik õud , tõstan käed , et ennast kaitsta , kuid massiivse risti kukkumise hoogu ei pidurda enam miski . Minu kohale kerkib koolnu sisselangenud nägu . Pikad hallid salgud , mis siin-seal kolba külge on jäänud , lendlevad tuules . Kiretult silmitseb ta mu agooniat . " Miks ? " korisen ma Surma lähedust tunnetades . Olen raske risti alla litsutud ja võimetu midagi muutma . " Igaüks peab oma risti ise kandma ! " Oh , neetud ! " Miks ? " kordab koolnu . " Sa pole seda siis ikka veel mõistnud ? Sa pole mõistnud , et inimese kõige õelam vaenlane on inimene ise ? Kahju . Sa ise valisid selle tee , " sõnab monstrum filosoofiliselt . " Ma vaid täitsin su soovi ja vabastan sind nüüd su vaenlase küüsist . Nüüd leiad sa rahu , mida otsisid ja ka Surm saab oma ohvri . Kõik tingimused on täidetud ; sa peaksid olema rahul . " Pööran pilgu ära . Viimane , mida ma näen , on irooniliselt muigav pühakuju altari kõrval . Siis tuleb pimedus ... ... kas inimese kõige kurjem vaenlane on tõesti inimene ise ? " ei saanud ma pärimata jätta . " Tavaliselt kipub see tõesti nii olema , " ohkas ta . " Ära unusta , et tee , mida mööda sa käid on määratud su enda tegudega . " Miski selle loo juures vaevas mind . Oli selline tunne , nagu oleksin näinud tuttavat nägu rahvamassis vilksatamas ega suuda nüüd meenutada , kes see oli . " See lugu ... See meenutas mulle juttu hertsogist ja Surmast . Seda , kus oli nõid Darga ... " taipasin korraga . " Need ongi sarnased , " nõustus ta . " Tead sa , mis neid ühendab ? " " " Kes teisele auku kaevab ... " Mõtled sa seda ? " " Mitte päris . Nad ei " kukkunud sisse " mitte sellepärast , et teisele auku kaevasid , oh ei ! Põhuseks oli Mõtlematus . Ja Hoolimatus . Nad mängisid Sõnaga . Nad mängisid Ajaga . Mis tähendab , et nad mängisid Surmaga . Nad ei taibanud , et iga Sõna , iga Tegu toob kaasa vastutuse . Ma ju ütlesin - tee , mida mööda me käime , on määratud meie tegudega . Iga samm , mis me astume , muudab Reaalsust . Paremaks ? Halvemaks ? Kuid muudab igal juhul . " " Kõuesisalik ... " pomisesin ma . " Mida ? " " Ei midagi , " ruttasin ma seletama . " See on üks jutt . Üks samm rajalt kõrvale , ja maailma muutub ... " " Ma tean . Sa ei pea seda seletama . Ma tean ju kõiki lugusid . Kõiki . Ka seda . Aga ma näen , et sa said aru . " " Hoolimatus põhjustas selle , mis nendega juhtus , " võtsid mu mõtted uue suuna . " Ütle , kas on võimalik " sisse kukkuda " ka Hoolimise tõttu ? " " Jah , ka seda juhtub , " vajus ta mõttesse . " Ja ka sellisel puhul võib mängus olla Sõna . " " Jutusta , palun . " " Suure Universumi keskel , " alustas ta , " asub planeet , mis teistest omasugustest vaevalt erineb . Kuid seal ... " ... vaevaliselt mäkke ronides üritan ma läbi pimeduseloori näha , kas n'Bog'o on seal , kust ma teda leida lootsin . Jah , seal ta istub - suurel mustal kivil otse järsaku serval , pilk suunatud üles , miljonite tähtede poole . Istub ja vaatab , otsides nende seast seda ühte . Vahel tundub mulle , et ta on pidevalt siin . Vähemalt on ta siin alati , kui ma tulen . Ka mina olen siin palju käima hakanud . Viimasel ajal on harvad need päevad , kus ma mäest üles ei roni , et Meie Kohtumispaika tulla . Vahest ehk liigagi tihti tulen ma siia ... " Kahjustused kohalikule faunale , " piiksub mind varjuna saatev oodon . " Trahv viiskümmend pestat . " Kehitan ükskõikselt õlgu . Vaielda pole mõtet - ju ma siis astusin pimeduses liikudes mõnele taimele . Või siis mitte . Oodonite trahvid ülevaatamisele ei kuulu . Järjekordne tilk mu võlgademeres on kusagil planeedikompuutri tehismõistuses juba tallel . " Oled see sina ? " kostub n'Bog'o hüüatus . " Mina , " kinnitan ma kiretult . Justkui keegi peale meie kahe veel siin käiks . Istun kivile ja kuulan ära järjekordse trahvi . Loodusliku tasakaalu rikkumise eest . Huvitav , palju mu taguots kivile sedapuhku kahju tegi , mõtlen ma ning justkui vastuseks teatab oodon : " Trahv kolmkümmend pestat . " " Palju su teekond seekord maksma läks ? " küsib n'Bog'o irooniliselt . Mõtlen hetke . " Kusagil tuhande ringis . " " Lennates tulid või ? " " Ei . Aga mind saatis ainult üks oodon . Ta lihtsalt ei jõudnud rohkem trahvida . " Tõstan samuti pilgu tähtedemere poole . Seal ta ongi . Miljonite omasuguste seas , praktiliselt leidmatu , kui sa ei tea , kust otsida . Kauge kivikamakas , mida me oma koduks kutsume . Nii kauge . Nii kättesaamatu . " Istun siin ja mõtlen , " alustab n'Bog'o hajameelselt , " et kus me küll vea tegime ? " " Me püüdsime head teha . Ja heateod ei jää kunagi karistamata . " Me naerame kibestunud naeru . " Alavääristav suhtumine põliselanike ja nende koduplaneedi suhtes , " segab oodon end kiirelt vahele . " Trahv viissada pestat . Mõlemale . " " Tõmba uttu ! " ei pea mu närvid enam vastu . Saan veel tuhat lisaks . Alavääristav suhtumine pluss verbaalne kallaletung . Me tulime siia Kõiksuse perifeerias asuvale planeedile viis aastat tagasi . Tulime , et aidata , et anda hoogu pöördeid koguvale tsivilisatsioonile . Tulime , et seda õiges suunas juhatada . Ja jäime iseenda ülipüüdlikkuse vangiks . Kõik oleks kindlasti kenasti laabunud , kui meil poleks olnud , oleme ausad , õigustatud soovi planeedi päriselanikke endi mõjutuste ja tahtliku või tahtmatu ebaõigluse eest kaitsta . Ehk teisisõnu öeldes , Kosmilise Käitumise Koodeksit . Need , kes seda mahukat teost kunagi sirvinud on , teavad , et põhiosas kujutab Koodeks loetelu sellest , mida võõral planeedil teha ei tohi . Nii näiteks ei tohi rikkuda ja kahjustada faunat , floorat ja maapinda ning solvata ega alavääristada päriselanikke . Tegelikult ei saa sa võõral planeedil sammugi astuda , ilma et sa mõnda koodeksi arvukaist pügalaist ei rikuks . Seda muidugi juhul , kui sa kõike kirjutatut sõna-sõnalt võtad . Aga just seda oodonid tegid . Nimelt avastasid nad Koodeksit uurides , et kõigi nende reeglite rikkumise eest on just neil õigus karistus määrata . Kui te oodoneid pisut lähemalt tunneksite , siis mõistaksite isegi , miks meie kahe jälitamine ja trahvimine peatselt omamoodi rahvuslikuks spordialaks kujunes . Meid trahvitakse isegi hingamise eest , kuna me reostavat süsihappegaasi välja hingates selle planeedi atmosfääri . Iga tunni eest , mis me sellel planeedil viibime , lisandub meie võlale viiskümmend pestat . Ma näen , et n'Bog'o võtab maast kivikese , keerutab seda mõtlikult näppude vahel ja , enne kui ma teda takistada jõuan , viskab selle pimedusse . " Vabandust ! " ütleb ta , märgates mu hilinenud keelavat liigutust . Ma löön ükskõikselt käega . " Laiaulatuslik looduse tasakaalu rikkumine . Trahv viissada pestat , " teatab oodon ja kummardub uurima kivi maandusmisjälge tolmusel maapinnal . " Kahjustused kohalikule faunale ja floorale . Trahv kakssada viiskümmend pestat , " lisab ta mõne aja pärast . " Millisele faunale ? " küsin ma imestunult . " Mikroobidele . " Ma ei hakka vaidlema . Oleks ebaõiglane väita , nagu poleks me oma saatuse eest võidelnud . Alguses tegime koguni sellist kära , et Kosmose Kolonialiseerimise Liit esitas planeedile avaliku protesti . Oodonid lükkasid selle tagasi kui oma siseasjadesse sekkumise ja lisasid taolise jultumuse eest ette nähtud trahvisummad meie võlale . Liit , kes tahtis hoiduda planeetidevahelisest skandaalist , tembeldas süüdlasteks meid kahte ja vallandas meid päevapealt . Sellega muutusime me lootusetutest võlgnikest igavesteks võlgnikeks . Ja siin me nüüd oleme - kartmatud kosmoseuurijad n'Bog'o ja st'Hew'o , kes võlgnevad sellele neetud planeedile hetkeseisuga pisut üle nelja miljardi pesta . Loomulikult ei saa me võlgnikena planeedilt lahkuda . Ka ei rakendata meie suhtes kinnipidamist või mõnda teist liiki sanktsioone ning seda üsna lihtsal põhjusel - vanglamüüride vahel ei saaks meid sel määral trahvida . Oleme kaks eluaegset vangi , kes õhtu õhtu järel kaugele mäetipule ronivad , et heietada mälestusi möödunud aegadest ja klammerduda kauge valguse külge . See on kõik , mis meile on jäänud . Lisaks muidugi see võlg ... Universumi Mõistus jälgis kannatlikult mu toibumist . " Kas jälle ebaõiglane lugu ? " küsis ta irooniliselt . Ma noogutasin . Miskipärast polnud mul praegu soovi temaga sel teemal vaielda . " Kas heategu saab tõesti alati karistatud ? " küsisin ma hoopis . " Kuidas võtta . Ka karistus on ... " " Ja-jah . Suhteline mõiste . Kuidas muidu , " segasin ma eneselegi ootamatult vahele . Universumi Mõistus uuris mind imestunult . " Pole mõtet ärrituda , " manitses ta . " Elu tõsiasjad sellest ei muutu . Sa ju tead , et kõike võib erinevalt tõlgendada . Ka Amek-Shen tõlgendas ja võttis vastu otsuse . " " Kes oli Amek-Shen ? " " Sa ei tea ? Kuula siis ... " ... mina , Amek-Shen , Suure Nägija preester , olen Näinud . Nad tulevad . Sellest rääkisid Kadd-Linnu suled , Hadeki Surnud Kivid ja varjud Õhtuse Tõe Allikas . Nad tulevad . Ma olen Näinud nende kuju , kuid mitte neid endid . Nad tulevad . Nad tulid . Kadd-Linnu suled , Hadeki Surnud Kivid ja varjud Õhtuse Tõe Allikas ei valetanud . Nad on siin . Neid on kaks . Ma Näen ikka vaid nende kuju , nad ise on varjul . Ese , mida nad tähistavad mõistega " meie laev " , seisab Kuukaste Künkal . Võib-olla sellepärast ei Näegi ma neid ? Nad peavad olema mingil põhjusel tugevasti sandistunud , et ei suuda ilma abivahenditeta Reisida . Nende invaliidsus on ulatuslikum , kui ma arvasin . Nad ei Räägi , nad kasutavad häält . Tunnistan , et mõisted , mida nad kasutavad , on mulle seni mõistetamatuks jäänud . " Eldoraado " , " Aarete Saar " , " kogu Mendelejevi tabel " , " metslased " , " käkitegu " , " ei mingeid relvi " , " nagu Corte'z indiaanlaste juures " ... Nende kõlas on oma eksootiline võlu , kuid neis puudub strukturaalne loogika , mille abil neid dešifreerida . Milline õnnetus neid küll nii on muserdanud ? Oh , Jumalad , kuidas ma küll eksisin ! Ma tean nüüd , miks ma neid ei Näe . Ma suutsin neile selgeks teha , et tahan neid uurida . " Profülaktika " , " karantiin " , " soolapuhuja " , sõnasid nad , kehitasid õlgu ning noogutasid . See oli raske . Raskem kui ma arvasin . See , mida ma Nägin nende teadvuse ja alateadvuse pimedates labürintides ekseldes , oli koletislik . Sellest poleks saanud mulle rääkida isegi Kadd-Linnu suled , Hadeki Surnud Kivid ega varjud Õhtuse Tõe Allikas . Oh , Jumalad , parem , kui ma poleks seda Näinud ! Ma ei taha meenutada . Nad sõdisid vastu , kui mõistsid , mida ma teen . Nad ei tahtnud , et ma neid Näeksin , ja põhjusega . Nad pole sandid . Nad pole õnnetud ohvrid , keda haletseda . Nad pole kaotanud midagi , sest ei saa kaotada midagi , mida pole olnud . Nad ongi sellised ! Nad on seda alati olnud . Nad on Haigus . Nad on Katk ! Mina , Amek-Shen , Suure Nägija preester , olen mures . Esmakordselt ei tea ma , mida teha . Oo , Sina , Kes Sa Vaatad Kõrgelt , ilmuta end mulle ! Ma Kuulsin Teda . Ta Rääkis minuga . Võõrad , kes meile tulid , on mürk meie kehas , ütlesin ma talle . Nad on asjade orjad ; kurjus käib nende ees , hukatus nende järel . Nad on alamad kui kõige alam meie seast , sest nad ei Näe , nad ei Kuule , nad ei Tunne . Ütle , oo Suurim , mida mul teha ? Mida sa teed , kui näed mürgist putukat ? küsis ta minult . Sa jätad ta rahule ja lähed oma teed . Mida sa teed , kui kohtad tõbist looma ? Sa lased ta mööda ja jätkad oma teed ... Kuid , oo Suurim , nad tulevad tagasi ja siis on neid palju , ei nõustunud ma . Mis saab siis meie Teest ? Ta vaikis . Nad ei tea , kuhu tulla , sõnas ta siis . Nad ei mäleta . Mälu on kummaline asi . Lisaks võimele meelde jätta , on tal ka imepärane võime - unustada . Sa mõistad mind . Nad ei mäleta . Nende pea on tühi , seal on ruumi vaid nende endi jaoks ... Nad ei mäleta . Sa Näed tõepoolest kõike , oo Suurim , kummardasin ma . Ma tean nüüd , mida teha . Jah , ma tean nüüd ! Mina , Amek-Shen , Suure Nägija preester , olen rahul . Võõrad on lahkunud . Ese , mida nad tähistasid mõistega " meie laev " , viis nad kaasa . Nad ei tule kunagi tagasi . Ma Tean seda ja selleks pole mul vaja ei Kadd-Linnu sulgi , Hadeki Surnud Kive ega varje Õhtuse Tõe Allikas . Nad ei tule tagasi . Nad ei mäleta , kuhu tulla . Nad ei mäleta enam üldse midagi . Nende pead on tühjad . Täiesti tühjad . Nende kehad on elutud . Ma olen rahul ... ... see oli hea lugu , " ütlesin ma . " Kõik minu lood on head , " vastas Universumi Mõistus . " Nad on kõik omamoodi ja erinevad . Mõned on lihtsad ja mõned sellised , mida sa mõistad alles palju aega pärast seda , kui lugu on lõppenud . Aga nad on kõik head . Seda võin ma sulle lubada . " " Ma ei kahtle selles , " kinnitasin ma . " Mul on sulle üks palve . " " Milline ? " " Ma tahan , et sa näitaksid mulle midagi . " Universumi Mõistus ootas kannatlikult , kuni ma ennast ületasin . " Surma , " pigistasin ma viimaks läbi kokkusurutud hammaste . See nõudis mult palju julgust . Kogu julgust , mida ma oma värisevast hingest kokku koguda suutsin . " Sa ütlesid , et Surm on sageli võtmesõna . Näita mulle siis seda ! " " Olgu , " vastas ta peaaegu sosinal . " Kui sa just soovid . Ent arvesta , et see ei saa sulle kerge olema . Meeldiv ammugi mitte . Sest ... " ... valu . Valu . VALU . Kõikjal ja samas Eikusagil . Ründamas lainetena ning pideva tuima taustana . Tuhandeks killuks purunenud mälestused . Justkui unenäost pärinevad teise ilma varjud . Nad kõik on olemas . Kusagil . Siinsamas . Ent liiga kaugel . Päästmatult kadunud eilne olemine . Päästmatult . Kadunud . Eilne . Mina . Mis juhtus ? Kus ma olen ? valu . Valu . VALU . Väljakannatamatu ja tundetu ja halastamatu ja anonüümne ja lähedane . KUS MA OLEN ? Ma leban Kusagil ja Eikusagil ning Nüüd ja Eikunagi . Aeg ja Ruum , nii nagu ma neid seni kogenud olen , on kadunud . See on määramatult raske , sest ma olen nendega harjunud . Ma vajan ju neid ! Nüüd aga ... kõik seisab ! Läbi uduloori ja suletud laugude suudan ma tajuda tundmatute varjude liikumist . Neis on midagi tuttavlikku ja omast ning ma tunnen , et ma vajan neid praegu enam kui midagi muud . Varjud kummarduvad mu kohale ning minuni kandub võõra maailma moondunud kaja . Imetasa ja taju piiril , kuid ma kuulen neid . Pole tulemust andnud ... kui ... ei ... ole ... valu . Valu . VALU . MIS MINUGA ON ? Läbi ... ei ole võimalik ... kõik ... Ma ei tea , kus või miks ma olen . Isegi selle teadmiseni jõudmine nõuab mult tohutut pingutust . Kõik on nii raske . Igal mõttel on tohutu kaal ! Nüüd tajun ma , et minu kõrval on veel Miski . Ta helendab nii tugevalt , et ma ei näe teda . Märkan vaid valgust , mis näib mind enda juurde kutsuvat . Olen kui udusulg kahe maailma piiril , mille liikumine ühes või teises suunas sõltub nõrgimastki tuuletõmbest . Valgus on soe . Valgus on kutsuv . Valgus on kaasakiskuv . valu . Valu . VALU . Peab otsustama ... ei ole ... võimalik ... Mul ei ole Mina ! See avastus on ootamatu oma uskumatuses ja keerukuses , kuid ma olen ta tõelevastavuses täiesti kindel . Mulle tundub , et mu Mina on purunenud miljoniks mosaiigikilluks ja selle tervik on kadunud . Isegi mälestus tervikust on kadunud . See on kaos - ühtaegu kaunis ja kohutav oma süsteemituses . valu . Valu . VALU . Kas ... vormistan ... vajalikud ... paberid ... Ma tahaks karjuda . See on raske . Tegelikult võimatu . Mu kohal kummarduvad varjud muutuvad ootamatult selgemaks . Neid on nüüd rohkem , ent ikka veel ei suuda ma neid enda jaoks millekski ega kellekski liigitada . Uduloor on liiga tihe . Kahju ... tegi kõik ... mis võimalik ... ei ole ... Miski mu kõrval on muutunud tugevamaks ja varjud hägustuvad rohkem kui kunagi varem . Ma ihkan Miski poole liikuda ja samas kardan seda . See on väga kummaline . valu . Valu . VALU . Ajusurm ... asume palun ... lülitame ... välja ... Midagi toimub . Miski kutse tugevneb veelgi . Olen kaotanud tasakaalu ja liigun aina kiirenevas tempos varjudest eemale . Nüüd näen ma häguselt Miskit ja minuni jõuab Arusaamine . Kõik läbi ... ajutegevus ... lakanud ... süda ... seiskunud ... surm ... Liigun valgusest palju kordi kiiremini Valguse poole . Tunnel ja seljataha jäänute näod ja sosinad ja kohtumõistmine . Viimane Piir ! Läheneb ! Läbi ! Lõpp ja Algus ... ... ega sa pahaks ei pane , kui ma veidi puhkan ? " pärisin . Viimane katsumus oli mulle tõepoolest liialt raske olnud . Eriti sealt tagasipöördumine . See oli kui uuestisünd . Või mis ma räägin - see oligi uuestisünd ! Tundsin , et kui ma pausi ei tee , ütleb miski minus üles . " Puhka pealegi , " nõustus ta . " Mul on veel palju lugusid ja kogu Aeg maailmakõiksuses , et neid jutustada . " Ilmselt jäin ma tukkuma . Läbielatu , muljed ja mälestused segunesid mu ajus üheks suureks seikluseks ja mu und ei saanud just rahulikuks nimetada . Ma ei tea , kaua ma magasin . Siin , kus ma nüüd olin , polnud ei valgust , aega ega ruumi . Vähemalt minu jaoks mitte . " Oled sa üldse puhanud ? " tundis Universumi Mõistus muret , kui ma silmad avasin . " Sa rähklesid ja sonisid unes nii , et ma olin korduvalt kahevahel , kas sind mitte üles ajada . Elasid ehk kõike uuesti läbi ? " " Minuga on kõik korras , " rahustasin ma teda . " Oled sa omadega kuhugi jõudnud ? " " Jah , " vastasin ma pärast lühikest pausi . Pärast puhkust tundus kõik märksa selgem ja arusaadavam . " Ma tean nüüd , et mul on Olemise Mõtte mõistmiseks veel pikk tee käia . " " Väga hea , " kiitis ta . " Midagi veel ? " " Et Sõna on ohtlik ; et absoluutsed kriteeriumid on tegelikult subjektiivsed ; et Usk on Kõiksuse Looja ja enamus asju on suhtelised ; et Tõdesid on lõputu hulk ... " üritasin ma kuuldut kuidagi kokku võtta . Ta näis üllatunud . Heas mõttes . Viimati öeldud mõte hakkas mind vaevama . " Kas lõpmatute Tõdede olemasolu ei hakka ajalugu mõjutama ? Ma mõtlen ... need Tõed võivad ju erinevad olla ... kuidas saavad nad kõik ajalukku sobida ? " " Aja lugu ? " Universumi Mõistus puhkes naerma . " Sa oled tõesti naljakas . Aja lugu ! Ajal pole mingit lugu ! Ajal on lood ! Lõputult erinevaid lugusid . Just nagu minulgi . Iga Tõe jaoks on Ajal oma lugu ja iga Tõde paikneb omas Aja loos . Ära unusta , et kõik siin ilmas on suhteline . Ma võiksin sulle rääkida ühest ja samast sündmusest väga erinevaid lugusid ... " " Jah ? " olin ma skeptiline . " Tee seda ! " " Sa kahtled mu sõnades ? " " Ei , mitte seda ... " tõmbusin ma ehmunult tagasi . " See oleks lihtsalt huvitav . " " Millist lugu sa tahaksid ? " Tuletasin meelde juba kuuldud lood . " Räägi Päästjatest . " Ta alustas , ja mind valdas kord juba kogetud tunne . Ma olin tuttavas laevas . Ma ... ... jälgin ajaloendurit , mis peatablool julma kiretusega ajal endast läbi laseb voolata . Tõks-tõks-tõks kaovad ühikud olematusse . Oleviku ja mineviku igavene võidujooks ... Olevik kogu aeg kaotamas ja ometi sammukese ees . Minevik kogu aeg talle järele jõudmas ja ometi sammukese taga . Alati . Aeg ... Seekord polnud teda sugugi piisavalt . Teda polnud isegi ebapiisavalt . Ausalt öeldes oli mul roppu moodi kiire , sest aega polnud enam üldse , mina olin aga pähe võtnud , et ma jõuan . Meil oli sellest kõva vaidlus sündinud . Meil ... päästjatel . Meid pole palju . Kõigest mõned üksikud , kuid sellest piisab . Me päästame maailmu . Me teadvustame nende elanikke ohust , mis neid ähvardab ja pakume välja võimalikud pääseteed . See hoiab ära paanika ja lubab neil kohe päästeaktsioone alustada . Muidugi on tulnud ette ka ebaõnnestumisi . Vahel me jääme hiljaks . Vahel ei suuda me leida ühtegi võimalust hukule määratud maailma päästa . Tavaliselt ei hakka me siis ka hoiatama . Milleks ? Parem elagu muretult , kuni neil veel aega on . Las nad olla õnnelikud kuni viimase hetkeni . Vaid juhtudel , kui me ise pääseteed ei leia ja on veel piisavalt aega , vaid siis , kui maailm on meie meelest piisavalt arenenud , et ise olukorrast välja tulla , hoiatame neid . Selline ongi meie ülesanne . Ka minu oma . Seekord vaidlesime kaua . Tegelikult oli see peaaegu tüli . Või mis " peaaegu " ... Mootorid undavad . Mul on vähe aega . Väga-väga vähe . Õigemini on seda vähe jäänud neile , keda ma hoiatama ruttan . Nad ise ei tea seda . Nad ei tea , mis neid ootab . Nad ei tea , mis neid ähvardab . Nad ei tea , et nende maailm hävib kokkupõrkes mingi kosmilise kehaga . Nad ei tea , et neil on vähe aega . Tegelikult on see hea . Teadmatus kaitseb neid . Pole paanikat , pole hüsteeriat , pole seda apokalüptilist hullust , mis maailma lõpu eel kõiki haarab . Nad on rahulikud ja elavad oma elu , kuni saabun mina . Sel hetkel lõpeb idüll ja nende maailm variseb kokku . Nad saavad teada , mis neid ootab . Nad saavad teada , et neil on vähe aega . Ma kisun nad välja nende teadmatusest , kuid ei lase neil paanikasse sattuda . Tavaliselt nõuab see aega . Aega , et seletada . Aega , et rahustada . Aega , et kõik ette valmistada . Aega , et päästa . Aega , et üldse jõuda . Aega , mida mul pole . Ametlikult keelati mul seda maailma päästa , sest üldine seisukoht oli , et ma ei jõua . Mitteametlikult ... Mulle anti vabad käed . See tähendab , et ma võisin riskida . Muidugi ma riskisin . Riskin praegugi , kihutades selle tillukese maailma poole , nii et tulejutt taga . Kihutan peaaegu mootori ja laeva vastupidavuse piirimail , teades , et terve ühe maailma püsimajäämine sõltub nüüd ainult minust . Võimalus , et ma jõuan , on tühine , kuid ta pole veel kadunud . Alles siis , kui see on lootusetult kadunud , loobun ma ja teen nii , nagu nõutud - hoian eemale . Ma ei hoiata neid , kui pole jäänud enam mingit šanssi päästetöödega valmis jõuda . Ma olen lubanud neid säästa . Ma olen andnud Vande . Kuid ka Vandeta teeksin samuti . Ma ei taha olla õudust külvav surmakuller . Ja siiski ma loodan , et jõuan . Ma olen juba lähedal . Juba paistab mu ekraanidelt maailm , mida ma aitama ruttan . Ta on siinsamas , käeulatuses . Jah , ma arvan mul on veel aega . Ma jõuan ! See maailm on väike . Väike , aga ilus . See on nii väike , et isegi minu laev on sellega võrreldes suur nagu planeedi kaaslane . Ma tõesti ei taha , et kõik see ilu häviks . Ma lisan kiirust . Mineviku igavene võidujooks olevikuga . Ma tahan , et olevik võidaks . Et tulevik võidaks . Minevik ei tohi seda maailma kätte saada ! Aeg ei tohi seda maailma neelata ! Jälgin ühe silmaga ajaloendurit peatablool . Tõks-tõks-tõks sööb minevik ühikuid . Sukeldun atmosfääri ja lülitan pidurdusmootorid sisse . Need käivituvad hetkeks ja seiskuvad siis kohutava müra saatel . Laev vappub ja tõmbleb ; peatablool visklevad hullunud signaaltulukesed . Ma olen mootorid üle koormanud , laeva energiasüsteemid on rivist väljas . Püüan pidurdusmootoreid uuesti käivitada , kuid see teeb asja veel hullemaks . Sädemeid pildudes ütleb kogu peatabloo üles . Heidan pilgu ekraanidele . Planeet läheneb kohutava kiirusega . Laev vibreerib , sööstes kivina allapoole ning pole mingit lootust seda peatada . Mind haarab õud . Sellise hooga planeeti rammida ... See maailm pidi hävima kokkupõrkes kosmilise objektiga , meenub mulle . Siis jõuan ma kohale . Minevik on oleviku kätte saanud . Aeg on lõppenud ... ... suutsin ma sind veenda ? " päris ta . " Sa ju tead , et ma usun sind . See oli lihtsalt huvitav . Väga huvitav . Kas selliseid lugusid on lõputult ? " " Igal ajal , igal reaalsusel on oma lood . On aja ja ruumi punkte , selliseid reaalsusi , kus Päästjatest pole kunagi kuuldudki . Neid pole seal kunagi olnud ega saa ka kunagi olema . " " Siis on järelikult ka selliseid reaalsusi , kus Päästja , kellest sa mulle rääkisid , jõuab õigeks ajaks kohale ja maailm päästetakse ? " " Loomulikult . On aegruumi selline punkt , kus ta päästetakse ; on ka selline punkt , kus Päästja küll sureb , kuid maailm jõutakse sellele vaatamata päästa . On isegi selline reaalsus , kus selle maailma päästmiseks tuleb kõik Päästjad tappa ... " " Ja seda tehakse ? " " Jah . Sa oled sellest tõesti haaratud ... Ehk soovid seda lugu veel kord kuulda ? " " Ei , " vastasin ma peaaegu kohe . " See tundub kuidagi ... sobimatu . Justkui pühaduseteotus . Mul on millegipärast tunne , et iga uus lugu sünnitab siia ilma uusi kannatusi ja ebaõiglust . On see rumal mõte ? Ütle , et ma eksin . " " See ei ole rumal mõte , " vastas ta . " Sõna jõud on väga suur . Märksa suurem kui me seda tihti ette kujutada oskame . Sõna sünnib siia ilma , et eksisteerida , et olla . See on tema sisemine sund , kohustus ja ülesanne . Väga tihti hakkab ta elama oma elu ja saab Tõeks . " " Ma pole päris kindel , et mõistan sind . " " Tõesti ? Kuula siis lugu Poeetide Linnast . Pean sind hoiatama , et see lugu pole veel juhtunud . Ega juhtu veel mitu tuhat aastat . Aga see pole ka tegelikult tähtis . Mäletad - võta seda lihtsalt kui üht lugu . Nagu sa võib-olla tead , asub kõnealune linn Kaunite Kunstide planeedil , kus elavad maailmakõiksuse suurimad kaunite kunstide meistrid . Seal on muusikuid , kelle teosed on loodud puhastest emotsioonidest , seal elab kiviraidureid , kelle poolt loodu edukalt Looduse enese kätetööga võistelda suudab . Ja seal elab arvukalt sõnaseppasid . Järgnev lugu räägib ühest sellist ... " ... ülalt vaadates on päikeseloojang nii kaunis . Seistes Muusade Torni vaateplatvormil näen ma eemal sinetavaid Kõrgmägesid , mille majesteetlikud siluetid päikeseloojangu ajal kaunisse punakaskollasesse aurasse mähkuvad . See on Loodus ise , mis oma kätetööd aupaistega ülendab . Ent mitte ainult hinge ülendav ei torka Tornis viibides silma . Kahjuks mitte . Valutorkega südames vaatan ma seda , mis kunagi nii õitsvast ja imekaunist Poeetide Linnast järele on jäänud . Hambutud ahervaremed ning lagunevad ehitised meenutavad vaid kaudselt kunagist suursugusust . Oo , Aeg , sa Kõiksuse looja ja lõhkuja , miks pole sa ometi linna oma vihast säästnud ... Mu mõtted rändavad Poeetide Linna kuulsusrikastesse aegadesse . Ammu , väga ammu , kui ma siia saabusin , ei rääkinud veel miski ta peatsest lõpust ja vääramatust mandumisest . Kuid ometi kandis linn juba siis eneses kasvajat , mis ta viimaks tappis . Läheneva surma eelaimus hõljus ta tänavate ja paleede kohal nagu vere ja hirmu lõhn lahinguvälja kohal . Olin ma ainus , kes seda haistis ? Olen mõelnud , et kõige jaoks siin ilmas on Kõigekõrgema poolt antud oma aeg , koht , kestvus ja ülesanne . Vaid nii oskan ma enese jaoks seletada Poeetide Linna kadumist Unustuse kuningriiki . Ja kuidas ma ka üritan , kui suuri jõupingutusi ma ka teen , ei suuda ma end kuidagi sundida loobumast igal päikesetõusul ja päikeseloojangul end süüdistamast : " Millist osa mängid selles kõiges sina , Oleewuow ? Oled sa Hävitaja või vaid Kohtuotsuse kuulutaja ? Oled sa Põhjus või Tagajärg ? " Jah , vaid mina ja Muusade Torn oleme meenutamas linna kunagist suurust . Vaid meie kaks oleme veel elus . Kui ma oleksin sunnitud oma lugu jutustama , alustaksin ma arvatavasti päevast , mil ma hakkasin kirjutama poeemi võimsa linna hukust . Kuigi " kirjutama " pole vast kõige õigem sõna . Seda võin ma enese kaitseks öelda . Kõik riimid , kogu poeemi sisu , iga viimnegi tähemärk olid juba olemas . Selles senitundmatus ebamaises kohas , kuhu mul seni oli puudunud juurdepääs . Näis , justkui juhiks kellegi nähtamatu tahe mu erutusest värisevat kätt paberilehe kohal . Olin pigem vahendaja kui autor . Või tundus see mulle vaid nii ? Ei tea . Vaevu kirjatöö lõpetanud , leidsin ma end juba Torni pikast kiviastmete reast üles jooksmas , komistades ja pimedana teed otsides , et poeemi esimene peatükk võimalikult kiirelt ette kanda . Milline innustus küll mu hinges tol korral valitses ! Mu luuleridadel oli ennenägematu menu . Kogu linn , viimanegi selle elanik , alates kojamehest ja lõpetades surnumatjaga , lõpetasid oma igapäevase töö ja aplodeerisid mulle ennastunustavalt , kui viimne rida oli kõlanud . Pärast aastakümneid kestnud eksirännakuid olin saavutanud täiuse . Ent millise hinnaga ... Ei , siis polnud mu hinges veel kahtlust . Olin liialt pimestatud oma edust ning kandsin iga päeva õhtul ette uue peatüki loost , mis jutustas surevast linnast . Kahtlused tulid hiljem . Siis kui ... mu lugu Tõeks muutus . Siis , kui ma hakkasin mõistma , millisest linnast mu lugu räägib . Loomulikult ei mõistnud ma seda päevapealt . Oleks vale väita , et saabus hetk , mil ma ehmunult peast haarasin ja toimuvat mõistsin . Seda hetke polnud . Olin loometööst liialt haaratud , et ümbritsevat maailma tähele panna . Ometi hakkasin ajapikku märkama , et mu hingele armsa ning mindki armastava linna elanikkond on hakanud kiirelt kahanema . Tänavad ei olnud veel inimtühjad , kaugel sellest , kuid seal puudus ka tavapärane sagimine . Kõikjal hakkas silma süvenev korralagedus . Näis , ja seda ei väsinud ma ennast tüssates korrutamast , et linnavõimud on oma kohustused unustanud . Jah , mina , Oleewuow , lugesin Poeetide Linnale õhtu õhtu järel ette surmaotsust , mis timukas Aja poolt vääramatult täide viidi . Punkt punkti ja riim riimi haaval . Sihikindlalt ning ettemääratult . Päevast , mil mu kahtlused kivikindlaks veendumuseks muutusid , alustasin ma lootusetut võitlust iseenese vastu . Esmalt üritasin ma lugu muuta , talle õnnelikku lõppu anda , ent mu käed tõrkusid valetamast . Tundus , et nad ei kuulu enam mulle ... Meeleheitesse sattununa jõin ma kuulille juurtest valmistatud uinutavat jooki ning magasin terve päeva . Oma õuduseks avastasin virgudes enese eest tiheda tekstiga täidetud paberilehe . Olin ka magades kirjutanud ! Tappa ma end ei suutnud , kuigi proovisin . Olin elu külge klammerdudes liialt arg ettevõetut lõpuni viima . Olen seda ka praegu . Saabus päev , mille tulekut olin kõige enam kartnud . Muusade Torni tõustes nägin enese ees surnud linna . Mu Sõnad olid Tõeks saanud . Olin üksi . Lõpetanud viimase peatüki ettelugemise , nutsin ma kibedaid jõuetusepisaraid , kuni sõber Uni mind päästis . Hommikul ärgates istusin ma laua taha ja ... mu käsi alustas uut poeemi . Nii on see kestnud juba kaua . Aastaid ! Olen kuulutanud hukku lugematutele linnadele kogu maailmakõiksuses . Usun , et kõik minu poolt ette loetud surmaotsused viiakse ka täide . Nüüd pole mul selles enam põhjust ega võimalustki kahelda . Mu ainsaks lohutuseks on , et hukkuvate linnade elanikud ei saa mind kuulda ... Ma tean , et läheneb päev , mil ma kirjutan oma elu suurima töö - peatüki iseenda surmast , ja kellegi tundmatu käsi lisab selle viimase peatükina poeemile Poeetide Linna hävingust . See aeg on nüüd juba väga lähedal . Seni aga tõusen ma igal õhtul Muusade Torni tippu , et esineda lagunevatele ehitistele , rohtukasvanud tänavatele , sinetavatele Kõrgmägedele ning neid õnnistavale päikeseloojangule . Ma räägin neile lugu linnast , mis on määratud hävima , sest ... ... kusagil tänagi kustuvad majakad põrmu kui vaikides kukuvad hiiglased kusagil hukkuvad kiljuvad kajakad surevad ajatud väärtused viimased kusagil voolavad tuhanded ojad veri on punane aurav ja kuum kusagil hukkuvad parimad pojad sõnatust piinast on täidetud ruum kusagil langevad tuhanded kindlused kaetades tolmuga väsinud maa kusagil mõrvatud saavad me vendlused tuksuvast tundetult elutu saab ... ... aeglaselt , piinarikkalt aeglaselt kustus Poeedi hääle kaja . " On sul vastus Poeedi küsimusele ? " küsisin ma mõtlikult . " Millisele neist ? " " Sellele , kas ta oli Hävitaja või Kohtuotsuse kuulutaja , Põhjus või Tagajärg ? " " Kardan , et mu vastus ei rahulda sind , " avameelitses Universumi Mõistus . " Ta oli mõlemat . Asi on selles , et ... Saatus pole sugugi nii lõplik , nagu me tihti arvame . Me ju rääkisime sellest juba . Mitte miski pole lõplikult hukkumisele määratud või päästetud . Vähemalt mitte enne , kui pääsemine või hukkumine on aset leidnud . Ja mõnes aegruumi punktis pole isegi see lõplik . " " Sa tahad öelda , et Poeetide Linna hukk sai Tõeks alles läbi Sõna ? " " Jah . " " See on omamoodi hirmus , " tunnistasin ma . " Sõna jõud ... Me manipuleerime päevast päeva võimsa relvaga , aimamata , mida me korda võime saata ! " " Nii see on . Mäletad sa veel , mida ma ütlesin sulle uskumise ja mitteuskumise kohta ? Sama kehtib ka Sõna kohta . Ka Sõna võib olla Kõiksuse Looja ja Timukas . Uskumine või mitteuskumine tulevad hiljem . Kõigepealt on Sõna . Kirjanikud kasutavad seda ära . See , kas nad ka tegelikult Sõna loovad , või vaid vahendavad , polegi nii tähtis . See ei muuda midagi . Sest kõikide asjade alguses seisab ikkagi Sõna . " Üritasin mõtteid koondada . See oli raske . Ehk olin omandanud liiga palju ja liiga kiiresti ? " Sa ütlesid ennist , et on olemas lõpmatu hulk Tõdesid , lõputu hulk lugusid . Kas tõesti kõik on suhteline ? On siin ilmas midagi , mis on igas aegruumi punktis absoluutselt muutumatu ? " Universumi Mõistus pugistas naerda . " On küll , " vastas ta . " Mina olen . Ma eksisteerin väljaspool aega ja ruumi . Ma olen alati . Ma olen igal pool . Ma olen kõikides dimensioonides ja reaalsustes . Ma olen isegi seal , kust sa mind otsida ei oska - sinus eneses . Praegu ei mõista sa seda veel , aga varsti saad sa sellest aru , usu mind . " " Seega oled sa absoluutne ? " pidasin ma vajalikuks täpsustada . " Ehk oled siis sina see , mida me Jumalaks kutsume . " " Ei , " oli ta resoluutne . " Ära unusta , et me rääkisime juba sellest ! Jumal vajab eksisteerimiseks Usku . Minul pole seda vaja . " Haarasin kätega peast . Oli see jultumus ? Või lihtsalt kiretu konstateering ? Miski siin ei klappinud . Üks väga oluline parameeter oli puudu ... " Sa ütled , et ei muutu mitte kunagi . Kas see tähendab ka , et sa ei arene ? " " Areng ? See eeldab tulevikku . Minul seda pole . " " Sul pole tulevikku ? " see Universumi Mõistuse väide hirmutas mind . " Kuidas sa võid midagi sellist väita ? " " Ma ju ütlesin , et eksisteerin väljaspool aega . Ma olen alati . Minu jaoks pole ei minevikku ega tulevikku , on vaid olevik , sest minu jaoks on avatud kogu aeg . Järelikult ei saa ma enam kuhugi areneda . Ma olen valmis , olen seda alati olnud ... " Kas ma eksisin või kõlas ta hääles tõepoolest kurbus ? Vahetasin teemat . Oli tunda , et ta ei soovi sellest enam rääkida . " Sa oled mulle nüüd terve rea tagamõttega lugusid rääkinud . Räägi vahelduseks mõni lihtne lugu . " " Olgu , ma räägin sulle kärbestest . " " Kärbestest ? " " Jah . Ma ei tea , kas see on just täpselt see , mida sa silmas pead , aga eks kuula ise ... " ... trahter on avatud nagu alati . Astun sisse , noogutan tervituseks - ei , mitte kellelegi konkreetselt , vaid niisama , lihtsalt viisakusest , ning astun muusikaautomaadi juurde . Kärbsed sumisevad . Torkan mündi pilusse , virutan rusikaga vastu kasti vasakut külge , et aparaat selle korralikult alla neelaks ja vajutan umbropsu nupule . Ruumi täidab meloodia , mis oli kunagi väga populaarne . Millal see oli või mis looga täpsemalt tegu , ei suuda ma meenutada . Nagu paljusid muidki asju . " Viski ! " hüüan baari poole , silmitsedes meest , kes istub leti ääres , pea kätele vajunud . Jah , pole neil nüüdisaja noortel seda vastupidavust , mis minusugustel vana kooli meestel . Õhtust õhtusse vedeleb ta siin , röötsakil leti najal nagu lastud vares . Leti taga on endiselt vaikne . Kõik käib alla . Ka Bob ja tema teenindamiskultuur . Endistel aegadel poleks ta seda endale küll lubanud . Iseteenindamine . Jälle . Nagu igal õhtul . Sellest saadik kui ... Ei , ma ei mäleta , millest . Ma olen vahepeal liiga palju viskit joonud . Ja need kärbsed ! Ka seda poleks Bob endale varem lubanud . Korralagedus ! Kougin klaasist kärbsed välja , valan endale kahe sõrme jagu Johnnie Walkerit , võtan pudeli kaasa ja istun lauda . Mu igaõhtune kaaslane istub ja silmitses mind kalapilguga . " Terekest ! " Ta ei vasta . Sellepärast ta mulle meeldibki . Temaga oli hea rääkida - ta ei sega kunagi vahele . Viskan viski hinge alla ja kordan seda , kuni keha täidab mõnus surin ja pea muutub meeldivalt tuimaks . Kuid mitte piisavalt . Kusagil kükitab endiselt teadmine , et miski on mäda . Ja aina mädamaks läheb . Kui ma vaid teaks , mis ... Igatahes pole elu varsti enam sittagi väärt , kui kõik samas vaimus jätkub . " Sa ei usu ? Ei ? Kurat , mees , kas sa ei näe , kuidas kõik koost laguneb ? ! " Leian , et olen mõtiskluselt märkamatult kõnele üle läinud ja püüan nüüd oma mõttekäigu õigsust tuimale seltsilisele selgeks teha . " Te käite alla , te kõik ! Õhtust õhtusse konutate siin nagu ... nagu ... " Löön käega . " Teis pole enam elu , pole seda sädet , mis varemalt , enne seda ... Mida ? Kurat seda teab ! SEDA ! Oli see siis mis iganes ... " Raisk ! Ta vaikib . Ta ei viitsi mulle isegi vastu vaielda ! Mul on õigus . Mina olen ainus , kes sellest kambast veel midagi väärt on . Kui ma ainult mäletaksin , millest see kõik algas ! Või millal ? Igatahes päevast , mil SEE juhtus ... Põrgu ! Ma pole kindel , kas ma tahangi seda mäletada . Kõik veereb allamäge . Isegi viskile on viimasel ajal mingi kummaline maik juurde siginenud . Ja veel need kärbsed ... Ah , olgu ! Peaasi , et see aitab unustada ! Rüüpan klaasi tühjaks ja avastan , et ka pudel on tühi . " Teil pole vähimatki lootust ! " röögatan lauanaabrile , kes mulle häirimatult vastu jõllitab . " Vaata seda kuradi kaltsakat , kes seal nurgas laua all vedeleb ! Vaata-vaata ! " Virutan tühjakssaanud pudeli lamaja poole . Mööda ! Nagu alati ! " Temaga on lõpp ! Nagu sinugagi ! Teie kõigiga on lõpp ! " Ta ei vaevu peadki pöörama . Ta hakkab mulle juba närvidele käima . Pealegi - ta kaenlaaugud haisevad . Või on need ta jalad . Või mõlemad . Igatahes haiseb ta vastikult . Mul saab kõrini . Tooli ümber ajades tõusen ma püsti . " Ma lahkun ! " Ta ei tee väljagi . Muide , ka keegi teine mitte . Muusikaautomaat on ammu vaikinud , ja kurat temaga . Ei taha , pole vajagi . Laulan ise , kui tarvis ! Kui tarvis , ei laula ! Hetkeks käib kõik ringi , siis asub põrand oma kohale ja ma leian väljapääsu üles . " Pane minu arvele ! " hõikan Bobi saabastes jalgadele , mis leti tagant paistavad ja tuigun välja , värskesse õhku . Hingan sügavalt sisse ja ... hakkan oksele . Kuradi tõhk ! Vähe sellest , et ta kõrtsis õhu oma haisvate jalgadega ära on rikkunud , terve see neetud linn lehkab ! Ja kärbsed muudkui sumisevad ... ... ma kardan , et see polnud siiski päris see ... " pomises Universumi Mõistus . " Võin ma vahepeal midagi küsida ? " katkestasin ma teda . " Loomulikult ! " " On sel mingit tähtsust , mis järjekorras sa mulle neid lugusid räägid ? " " Ei , loomulikult mitte , " oli ta üllatunud . " Ma oleksin võinud neid sulle hoopis teises järjestuses rääkida , ja tulemus oleks ikka sama . Kui sa seda veel märganud pole , siis on mu lood enamasti mitmetasandilised . Nad sisaldavad erinevaid märksõnu . " " Nii et ühe ja sama looga võiks illustreerida mitut erinevat teemat , mida me käsitlenud oleme ? " kontrollisin kindluse mõttes üle . " Jah , seda võib ka nii öelda . Ära unusta , et maailm pole must-valge . Kõik on kõigega seotud . " Midagi taolist olingi ma , tõtt-öelda , oodanud . Universumi Mõistus vaikis viivu . " Tahtsin sulle midagi rääkida , " pomises ta lõpuks , " kuid mida .. ? Kuid lõppude lõpuks polegi see oluline , " elavnes ta siis . " Kõik on kõigega seotud , nagu ma juba ütlesin , nii et sama hästi võid sa hoopis järgnevat lugu kuulata ... " ... ma teadsin kohe , et see on lootusetu juhtum . Esimesest pilgust . Kuidas võib küll olla nii rumal ja siseneda sellise kiirusega planeedi atmosfääri ning seda niisuguses raudkarbis ? Loomulikult ei lõpe see hästi . Lõppude lõpuks on ju olemas Ojho vaba langemise kiirenduse seadus ja puha ... Sama hästi võiks pea songgroggi avatud lõugade vahele toppida . Surm nii või teisiti ! Tänu kõigekõrgemale , et mul juhtus pisut gerepit kaasas olema . Sain selle abil olendi elutuna tunduva keha raudkarbist kenasti kätte . Ilus vaatepilt see just ei olnud , seda võin küll tunnistada . Olgu kohe öeldud , et nii kummalist olendit pole ma terve oma pika ning auväärse elu jooksul näinud . Ka pole ma säärasest eluvormist kuulnud ega lugenud ta kohta teaduslikest väljaannetest nagu Kõige Kõiksuse Loomad või Lugemist Tõsisele Ravitsejale . Ehk oleks kõik siiski õnnelikult lõppenud , kui mul oleks avanenud võimalus mõne spetsialistiga konsulteerida . Antud juhul polnud see aga üldse mitte võimalik . Olin ju puhkusele suundudes oma traadita obredori meelega koju jätnud , et keegi mu puhkusemõnusid rikkuda ei saaks . Kohe kui ma kõnealuse olendi raudkastist kätte olin saanud , nägin , et tegemist on väga raske juhtumiga . Tegelikult ma juba teadsin , et juhtum on lootusetu . Ent olles andnud Pyntapynta ravitsejavande , oli mu ülesanne teha kõik võimalik tolle tundmatu eluvormi esindaja päästmiseks . Kõik võimalik ja enamgi veel . Minu poolt leitud olend oli umbes neli weltti pikk ning tal olid kaks ala- ja kaks ülajäset , mis mõlemad lõppesid kummaliste piklike moodustistega , mille ülesannet ma siiani mõista ei suuda . Kere ülaosas asetses kummaline punn , millel avastasin mitmed sisemusse suunduvad avad . Isendi nahk oli peaaegu täiesti kuiv ja haiglasliku kollakaspruunika tooniga , mis mind loomulikult äärmiselt murelikuks muutis . Oli selge , et olend on väga raskes seisus ja ma olen teda kohe-kohe kaotamas . Juba esmasel läbivaatusel avastasin kohkumusega , et ta keha erinevates piirkondades , põhiliselt ülalpool mainitud punnil asetsevad avad olid ühenduses ta siseelunditega . Seega olid ta elutähtsad organid allutatud hapniku toksilisele mõjule ! Ülimalt kummaline , et ta niigi kaua vastu oli pidanud ! Teades , et iga järgnev quint viib mu taevast kukkunud patsienti surmale lähemale , alustasin ma kohe elementaarsete esmaabivõtetega . Käepäraste vahenditega sulgesin kõik olendi kehal paiknevad avad , et lõpetada mürgise hapniku juurdepääs ta siseelunditele . Viimase abinõuna katsin kogu ta keha õhukindla soolimaga , eeskätt selleks , et hapnik ka silmale nähtamatute kanalite kaudu liikvele ei pääseks . Oijah , see oli juba algusest peale lootusetu juhtum . Täiesti lootusetu . Tegelikult ma ju teadsin seda kohe . Esimesest silmapilgust . Kõigele vaatamata näisid mu esmaabivõtted esialgu mõjuvat . Olendi jäsemed ja kogu ta keha hakkasid kramplikult liikuma ning ta nahk omandas kiirelt terve sinaka tooni . Iga vähegi haritud ravitseja teab , et taoliste märkide ilmnedes võib oodata ükskõik mida . Isegi võimatuna tunduvat lõplikku paranemist . Valmistusin juba imet tunnistama , kui ta ühel hetkel lihtsalt liikumatuks jäi . Ausalt öeldes , mul pole häbi seda tunnistada , kahtlustasin ma hetkeks , et see olend töötab mõne mulle tundmatu jõuallika abil , mis nüüd tühjaks oli saanud . Lähem vaatlus kummutas siiski selle versiooni . Pannes ametlikku diagnoosi polnud mul vajadust kahelda - surm elutähtsate organite allumise tõttu hapniku lagundavale toimele . Punkt . Kuupäev . Kellaaeg . Allkiri . Vähemalt tegin ma kõik , mis minu võimuses . Tegin veel rohkemgi . Ent , nagu ma juba ütlesin , teadsin esimesest pilgust , et see on lootusetu juhtum . Täiesti lootusetu ... ... sa oled nüüd mulle päris palju lugusid jutustanud ja mulle tundub , et ... " alustasin ma kõhklevalt . " Jah ? " õhutas ta mind rääkima . " Mulle tundub , et nende olemisel , kellest sa mulle rääkinud oled , oli mingi mõte ... " " Kas oli ? Või arvasid nad ise , et oli ? " " On sellel siis mingit vahet ? " " Kas pole ? " päris ta omakorda . " Olemise muster on hõlmamatu , see on nii suur , et paratamatult näevad kõik sellest vaid tähtsusetut osakest . Kas sa ei arva , et kui Küsimuste Küsimuse vastus oleks niisama lihtne kui nelikümmend kaks , kui Olemise Mõte oleks sama selge , siis oleks see juba ammu avastatud ? " " Küllap vist , " olin sunnitud nõustuma . " Nii et sa oled nõus , et elu mõte ei pruugi veel olla Olemise Mõte ? " " Pea nüüd hoogu , seda pole ma öelnud ! " protesteerisin ma . " Ma pean seda väidet pisut analüüsima . " " Tee seda ! " nõustus ta . " Ja mina jutustan sulle seni järgmise loo ... " ... tolm matab hinge ; päike põletab halastamatult . Kükitan punkri nurga juures ja vaatan Poissi , kes istub , selg vastu seina ja hoiab oma soolikaid süles . Kogu rühmast oleme elus vaid meie kaks . Elus ! Jälgin , kuidas elu Poisist iga hingetõmbega välja voolab . " Juua ! " kähistab ta korraga ja avab silmad . Ulatan talle välipudeli tilga leige sogase vedelikuga ning pööran pea kõrvale , suutmata talle otsa vaadata . Jumal küll , ta on ju veel täitsa laps ! " Strenton ! " ägab ta ning surub sõrmed mu käsivarde . " Ma suren , eks ? " " Lollus ! " sõnan ma . " Sa ei sure . " Ma valetan . Ta teab seda . Ja naeratab . Ning sureb . Naeratades . Vannun . Kõik teised on jäänud sellesse kivisesse kuumavasse lõksu . Nüüd siis ka tema . Ja mille nimel ? See oli algusest peale võõras sõda . Meid heideti siia , sellele neetud planetoidile , et me võimalikud komandopunktid kahjutuks teeksime , kuid see , mis meid ootas , oli põrgu . Ja need , kes meid siia saatsid , teadsid seda . Vastane oli oodanud tervet eskaadrit , mitte väikest rühma . Nad olid oodanud eskaadrit , et see hävitada , tuli aga käputäis mehi , kes hävitas hoopis nende hoolikalt ettevalmistatud surmamasina . Nad ... Ma muigan kõveralt . Tegelikult polnud siin kedagi . Oli vaid planetoid , mis oli täis pikitud termopomme , elektroonilisi juhtimiskeskusi , liikumisdetektoriga hävitajaid ja muud kribu-krabu . Oleksin ma vaid teadnud , et need poisid pole korralikku väljaõpet saanud ! Ja need pasapead admiraliteedist julgesid väita vastupidist ! " Meie parimad mehed , mister Brend , " ütlesid nad . Perset ! Kui ma praegu mõne neist rasvanägudest kätte saaksin ! Hiiglaslik vari katab päikese . Viskun punkri nurga taha . See on ristleja . Admirali enese eraldusmärkidega laev libiseb majesteetlikult üle kivikaose ja maandub taamal . Uskumatu ! Neil jätkub jultumust tulla siia pärast seda , kui nad on meid surma saatnud . Nad tulevad , et tähistada võitu , nende võitu , ja kinnitada oma mundritele veel mõned ordenid . Nad on kindlad , et me oleme surnud . Eksite , härrased ! Siin ootab teid ebameeldiv üllatus ! Te ei näinud seda , mida mina nägin sureva Poisi silmades . Te ei näinud , kuid ma kavatsen seda teile näidata ! Ma kummardun ja võtan Poisi kõrvalt tema plasmapõleti . Võibolla on see tõesti viimane lahing , nagu te mulle enne operatsiooni algust kinnitasite . Võib-olla . Kuid see lahing pole veel lõppenud ! Tõmban kaitseriivi maha ja hakkan läbi väreleva õhu sinnapoole astuma , kus kõrgub laeva hõbedane kere . Poiss istub , selg vastu seina toetatud ning naeratab mulle järele ... ... kas siin ilmas on tõesti ülekohus ülekaalus või valid sa lihtsalt selliseid lugusid ? " " See on huvitav küsimus , " vastas Universumi Mõistus mõtlikult . " Ma ei ütleks , et ma valin neid . Tõepoolest ... Huvitav . Ma arvan , et läbi kannatuste on lihtsam su Suurele Küsimusele vastust leida . " " Miks ? " " Kannatustel on omamoodi võime kõike , mida me tunneme , võimendada . Oled sa sellega nõus ? " " Jah , olen , " vastasin ma pärast põgusat mõtlemist . " Ehk seepärast ma valingi just nimelt selliseid lugusid , mis sulle ... haiget teevad . Soovid sa , et ma sind säästaksin ? Vahetan ehk teemat ? " " Ei , praegu veel mitte . " Tegelikult oli tal õigus ja ma teadsin seda . " See viimane lugu ... " " Jah ? " tundis ta huvi . " Mis sellega oli . " " Kas kellegi tapmine võib tõepoolest teatud tingimustel õigustatud olla ? On's olemas kas või üks vääriline põhjus kellegi elutee lõpetamiseks ? " " Seda ei oska ma sulle öelda , " tunnistas Universumi Mõistus . " Ma ju ütlesin , et ma pole Jumal . Pole kunagi olnud . Ja ei saa temaks kunagi . Ma ei ole kohtumõistja . " " Jumal ? " Ma pidin pingutama , et ennast ületada . " Sa tahtsid öelda ... surelik ? " " Jah , kui see sulle nii paremini sobib , " naeris ta vaikselt . " Muide , tapmisest rääkides ... On olemas maailmu , kus mõrv ja ülekohus on ainus viis ellujäämiseks . Iga päev ja iga tund . Neis ilmades on eksisteerimise eelduseks pidev ja halastamatu võitlus . Aga sa ei pidanud vist mitte seda silmas ? " " Ei . Mitte seda , " olin ma nõus . " Hästi , " sõnas ta . " Ma ei suuda sulle vastust anda , ent ma võin sulle paar lugu rääkida ... " ... mu käed on kaetud verega . Ja see veri ei kao ka siis , kui ma seda kristallselge allikaveega maha üritan pesta . Ei kao ka siis , kui ma oma tegusid kogu hingest unustada üritan või neid jõuetute põhjendustega toidan . See veri on tunginud läbi mu naha ning imbunud kuni mu hinge sügavamate soppideni . Saanud minuga üheks ... Nad kutsuvad mind Vaigistajaks , kuid tegelikult olen ma mõrvar . Olen Valitsuse räpaste surmaotsuste elluviija , musta töö tegija . Ma olen põlastusväärseim kõigist , keda ma kunagi tundnud , kohanud või ... tapnud olen . Oh Jumal , kuidas ma küll ennast jälestan ! Kõik sinu teod on õiglased - sa tegutsed õige eesmärgi nimel ja õigel poolel , ütlesid nad mind teele saates . Vaigistades ühe mõrtsuka , hoiad sa ära sadade või koguni tuhandete süütute huku , kinnitasid nad mulle relva pihku surudes . Pisut üle kolmesaja missiooni . Pisut üle kolmesaja eduka missiooni . Kes olid nemad otsustama Elu ja Surma üle ? Milline jultumus võib valitseda nende hingedes , kes võtavad enesele Jumala ainuõiguse kellegi elutee lõpetada ? Ja millist jultumust peab nõudma valmisolek sekkuda Aja pühasse kulgu ? Jah , just nimelt Aja pühasse kulgu . Mind saadeti korrigeerima veel sündimata vigasid , hoidma ära sündmusi , mis polnud veel aset leidnud . Minu ülesandeks oli vaigistada tulevaste sündmuste algpõhjus - tappa inimene , kes lükkab ümber esimese doominokivikese põhjuste ja tagajärgede ahelas . Ka minu suhtes sooritasid nad kuriteo , mida ma neile kunagi andestada ei suuda . Pärast iga missiooni pühiti mu arvutikettana avatud aju mälestustest tühjaks ning talletati need hoolikalt Valitsuse mahukasse andmebaasi . See on mu ainus vabandus . Et ma ei mäletanud . Et mul puudus võimalus kõrvutada , võrrelda ja andmete analüüsi teostada . Puudus võimalus juurelda . Puudus võimalus ... mõtelda . Ma olin ideaalne tapamasin Valitsuse arsenalis , kes teadis ja mäletas vaid seda , kuidas tulistada , kägistada , puua ja uputada ; kuidas tappa . Mitte mingeid emotsioone ega mälestusi , neid meele ohtlikke kõrvalprodukte . Vaid kõige vajalikum ... Siis saabus aeg , kus ma muutusin kasutuks . On üldteada , et iga olendi aju kasutab vaid väikest osa oma võimsusest , oma kapatsiteedist . Ent nii uskumatu kui see ka ei tundu , on ka temal ometi oma limiit . Aju on kui näiliselt põhjatu anum , mis siiski ühel hetkel täis võib saada . Ent need , mis aju mahtu enim täidavad , pole mitte mõtted , mälestused ega tunded . Sugugi mitte . Ainsaks aju jaoks tõsiselt võetavaks ühikuks on reaalsused . Meie kõigi jaoks valitseb siin ilmas vaid üks reaalsus - see , milles me oleme üles kasvanud , milles me elame ja sureme . See ainus , ainuvõimalik ja õige reaalsus , mida mina üle kolmesaja korra muutnud olen . Vaid ajarändur säilitab endas mälestuse eelmisest reaalsusest - sellest , mida ta oma teoga muutis . Ja nii kuhjuvad ta ajus kõik need nüüd juba olematud reaalsused oma arvukate olematuste ning déją vu'dega , mis kas olid , on või tulevad . Või siis mitte ... Loomulikult teadis Valitsus seda kõike . Kuid Valitsuse kõrgelt haritud spetsialistid ei teadnud , et isegi siis , kui ajaränduri mälust kõik mälestused kaotada , jääb alles see koht , kuhu nad kuuluma peaksid . Justkui tühi üürikorter , mis truult oma asukat ootama jääb . Hõivatud ala , kuhu miski muu enam ei mahu . Minu aju sai täis pärast enam kui kolmesadat edukat missiooni . Iga järgnev missioon oleks enesega toonud võimaluse , et ma ei ela seda üle ning lähen hulluks või suren ajuverejooksu tagajärjel seal , kus ma seda teha ei tohiks - minevikus . Suren enne , kui oma ülesande täidan . Just viimane seik oli nende jaoks oluline . Mitte hirm kaotada oma tapamasinat - see oli alati asendatav . Mitte kartus mu elu ja tervise pärast . Oleks olnud loogiline eeldada , et ma olen neile liialt ohtlik , et mind ellu jätta . Kuid nad ei lubanud mul väärikalt ja kiirelt surra , kaugel sellest . Nad ilmutasid tõelist sadistlikku asjatundlikkust ja andsid mulle tagasi mu mälestused . Et mind uurida ja tagajärgi vaadelda . Sellega tegid nad oma suurima vea . Tunnistan ausalt , et mul polnud kerge hullumeelsusest hoiduda . Palju kordi vaakusin ma sel kitsal piiril , mis kainet mõistust meeltesegadusest eraldab , kuid ma väljusin ka sellest lahingust võitjana . Tõepoolest - pole suuremat karistust , kui istuda ühes ruumis oma taasavastatud mälestuste ja taassündinud südametunnistusega . See on suurim taak , mida üks mõtlev olend eneses kanda võib . Nüüd ma mäletan . Kõiki neid hällis kiikuvaid sülelapsi , kelle pea ma kuiva raksatusega purustasin , et tillukesest kolbast väljavoolav ajuollus tagaks eduka vaigistamise . Ja kõiki neid rasedaid naisi , kelle ma tundetult tapsin , et nad kunagi oma järglasi ilmale ei tooks . Ja kõiki ... Ma olen teinud palju halba ja nüüd on käes aeg oma veretööd heastada . Ma ei otsi lunastust , kui enesele Ajaruumi teed rajan . Ma ei põgene oma tegude eest , kui ma enese järel ajakapsli luugi sulen . Ma ei ihka vabadust , kui ma tablool vajaliku numbrikombinatsiooni valin ja minevikku kihutan . Ma lähen minevikku , et kohtuda iseendaga enne seda , kui Valitsus mind oma teenistusse värbab . Ja hetkel , mil ma relva tõstan ja ennast tapan , muudan ma olematuks kõik need hirmsad teod , mida mu noorem mina tulevikus sooritab . Seni aga istun ma suletud ustega väikeses ruumis ja vaatan oma verega kaetud käsi . See veri ei kao ka siis , kui ma seda kristallselge allikaveega maha üritan pesta . Ei kao ka siis , kui ... ... ütleme tinglikult , et see oli lugu Mõttest , " sõnas Universumi Mõistus . " Järgmine võiks sel juhul olla Mõttetusest ... " ... nõjatun vastu külma kiviseina ja kuulan huviga , kuidas plasmalaengud mu ümber inimliha otsides pettunult õhku augustavad . Agentuuri vennad ei hoia laskemoona kokku - lärm on kõrvulukustav . Naeran kõlavalt , et neid veelgi enam endast välja viia . Ma tean , et nad kuulevad seda . " Tule välja ! " hüüab keegi . " Me oleme su ümber piiranud . Hoiame hea tüki aega kokku . Ja laskemoona . " Peilin satiskänneriga saatja asukoha välja ja saadan oma vastuse nõrga sahinaga teele . Läbirääkija lahustub kõlava pauguga peotäieks molekulideks . Vaenlase positsioonilt kostab surmakarjeid ja roppu vandumist . Vahetan roomates asukohta , sest minimürsu start tekitas avastatava soojusjälje . Hetk hiljem muutubki mu endine peidupaik tuldsülgavaks lõksuks . Ma ei tea täpselt , palju neid veel on . Mõni üksik . Paarkümmend . Sada . Võimalik . Ent mitte oluline . Seni , kui Agentuuri väed kogemusteta poisikestest koosnevad , pole nende arvul vähimatki tähtsust . Ma ei lasku enam ammu asjatutesse mõtisklustesse elu väärtusest ja sellest , et igaüks neist on kellegi poeg , sugulane või isa . Nad on vaenlased , ega vääri vähimatki halastust . Agentuuri mehed on vallutajad , kes tulevad , et tappa , rüüstata ja anastada . Enamik neist pärineb Vanalt Maalt , mis asub Suure Galaktika teises otsas . Tegelikult pärinen ma ise ka sealt , kuigi võitlen teisel poolel . Liidu poolel , mis sõdib õiglase eesmärgi nimel vaenlase ülekaalukate vägede vastu . Ma olen kogu elu sõdinud - see on ainus , mida ma teha oskan . Ma kannan mälestustes lahinguid Vanal Maal ja selle kaaslastel , võitlusi planeetidel , mida katsid tohutud vihmametsad ja maailmaookean , surmaheitlusi planeetidel , mille nimegi ma ei tea . Nüüd võitlen ma siin , olles viimane rindepiir kohaliku , valdavalt farmeritest koosneva elanikkonna ja julma vaenlase vahel . Plasmalaengud mu pea kohal jätkavad surmatantsu . " Räägi ! " oli kapten Yakada lakooniline . " Kaotasime veel kolm meest , " kaprali hääl oli väsinud . " Derrick ja Xweb jäid mürsu alla ja Quint astus lasermiinile . " " Kurat küll ! Miks me teda lukustada ei saa ? " " Tal on arvatavasti personaalne kaitseväli . Keegi ei tea , millega ta seda toidab , ent see töötab siiani tõrgeteta . Ja ma arvan , et ta on ... " " Küber ? " Kapral noogutas vaikides . Yakada vandus . Nad olid end siin sektoris kenasti sisse seadnud . Eriti pärast seda , kui põhijõud Zhezhe sillal läbi olid murdnud . Nüüd aga takistas nende edasiliikumist üksainus liidu poolt kõrgtehnoloogilisi nublasid täisistutatud lurjus , kes neid ükshaaval maha nottis . Milline jultumus võib küll valitseda sõduri hinges , kes liitub vägedega , mille ainsaks ülesandeks on võõra planeedi anastamine ? Yakada oli palju kuulnud Liidu sõdurite hirmutegudest - nad olid jätised , kes ei pidanud midagi pühaks . Umbrohi , mis vääris vaid lõplikku väljarookimist . " Räägi ülemise korrusega , " käskis ta pärast hetkelist kõhklust . " Anna neile koordinaadid - las nad põletavad ta orbiidilt tuhaks . Ja anna käsk taktikaliseks taganemiseks . " Ta istus kõrvetavpunasele liivale ja mõtles , mille põrgu pärast ta seda kõike üldse teeb . Siis meenus talle , kuidas pärast järjekordse küla vabastamist kõik selle elanikud Agentuuri lippe lehvitades neid tänama olid tulnud . Üks väike tüdruk oli talle isegi kimbu lilli ulatanud . Neid võeti kõikjal vastu kui kangelasi , vabastajaid . Jah , see tasus kuhjaga kõik kannatused . Kuulatan tähelepanelikult . Seda , mida otsekui nõiaväel tekkinud vaikus tähendab , mõistan aga alles siis , kui on juba peaaegu liiga hilja . Süda rinnus pekslemas , torman oma peidukohast eemale . Õnneks on kaitseväljas veel piisavalt jõudu , et mu manöövrit elektroonikale nähtamatuks muuta . Kusagilt kõrgustest kostub valjenevat kiunumist . Viskan jooksult enese ette kaevuri , mis kaljusesse pinnasesse süvendi uuristab . Viskun sinna sisse ja aktiveerin kõik kaitsevälja kolm astet . Silmapilk hiljem muutub maailm leegitsevaks põrguks . Planeedi orbiidil paiknevad Agentuuri põrguinglid kõrvetavad sektorit laserkiirtega ja saadavad alla trinapalmi , mis ereda leegiga põledes kõik elava ja elutu teelt hävitab . Õhk täitub tugeva tulise kõrbelõhnaga , mis kopsudesse sattudes spasme tekitab . Vaid nädal tagasi sattus mu eliitsalk samasuguse rünnaku ohvriks . Kõik mu kakskümmend kaaslast said surma ja vaid mina pääsesin õnneliku juhuse läbi . On hetki , mil ma soovin , et oleksin koos oma sõpradega hukkunud . Nii piinav on kaotusevalu , mis hinge raevu ja vihkamist külvab . Tean , et otsetabamuse korral ei aita mind ka kaasaskantav reaktor . Sulen silmad ja palvetan . " Paistab , et me saime ta kätte , " ütles kapten Yakada , kui oli keskendunult paar minutit soojusradarit uurinud . " Kutsu mehed kokku . Liigume ahelikuna . " Kuus väsinud ja tolmust sõdurit tõusid kaevikutest ning järgnesid oma juhile . See oli kõik , mis rühmast järele oli jäänud . Ta oli nädala jooksul kaotanud viiskümmend meest surnuna ja neli haavatuna . Kõik nad olid olnud vaevalt täisealised . Yakada mõtles murelikult , et kaotused lähevad aina suuremaks . Kõlakate kohaselt oli Agentuur üheksa standardkuu jooksul , mis see sõda oli kestnud , kaotanud peaaegu pool miljardit sõdurit . See oli kohutavalt suur arv . Kohutavalt suur . Iga päev maandusid komandopunkti uued hävitajad , mis vägedele täiendust tõid . Uued tulijad olid aina nooremad ja kogenematumad ning nad ei teadnud , milline põrgu neid ees ootab . Yakada-sugused veteranid olid muutunud hinnatud harulduseks , kuid isegi nende kogemused ei suutnud kaotusi vähendada . Sõda oli julmem kui kunagi varem . Sõda oli muutunud äärmiselt efektiivseks . Yakada uuris tähelepanelikult ümbrust . Hävitajad olid oma töö korralikult teinud . Need alad , mida varem oli katnud liiv , olid nüüd klaasiks sulanud ja vedelaks põletatud kaljupinnas oli paiguti veel hõõguvpunane . Kui siin varem oligi midagi elusat olnud , siis nüüd oli see lihtsalt aurustunud . " Vaadake ette , kuhu te astute , " manitses Yakada , kui oli raadio sisse lülitanud . Nüüd polnud enam vaja vaenlase detektoreid karta . Vähemalt esialgu mitte . Kõik järgnev toimus mõne sekundi jooksul Otsekui maa seest tõusis üksik , kaitseülikonna tõttu vaevumärgatav kuju ja avas nende pihta tule . Laetud energiakuulid tõid relvatorust väljudes kuuldavale nõrga luksatuse ning paiskusid inimkeha soojuse poole . Yakada pigem tajus kui nägi , kuidas ta kaaslaste siluetid surnult maha langesid . Poisiohtu kapral , kes ta kõrval oli astunud , sai tabamuse rindu ja elektriline lõhkelaeng lõikas ta plahvatades peaaegu pooleks . Kohe sai ta moondunud keha teisegi tabamuse , seekord pähe , ning koljust väljuv eletriimpulss võttis enesega kaasa suurema osa selle sisust . Keegi karjus südantlõhestavalt , kuid järgmisel hetkel katkes kisa nagu noaga lõigatult . Yakada tõstis relva , tulistas ning tundis , kuidas valu ta vasakusse õlga lõi . Relv kukkus käest ning maailm kadus läbi surmaagoonia olematusse . Lasen relval langeda ja vaatan tühja pilguga suitsevat , kõrbenud servadega auku oma kõhus . Kehasse istutatud meedik pumpab vaikse urinaga valuvaigistit , mis tuimestava jutiga läbi soonte jookseb . Haav pole surmav . Lähima külani on vaevalt pool Cantori megamiili . Seal ootab mind lahke vastuvõtt ja meditsiiniline abi . Ma söön , puhkan ning naasen ebavõrdsesse võitlusse , kuni sõjajumalanna mulle viimaks selja pöörab ja ma vabaduse eest lahingut pidades hukkun . Kuid ma suren millegi suure ja tähtsa nimel . Ma tean , et kui ma külasse sisenen , jookseb iga viimnegi külaelanik Liidu lippe lehvitades mulle vastu . Mehed vaatavad mind imetlusega ning naised suudlevad mind tänutunnet väljendades soojalt . Mõni nädal tagasi ulatas üks laps mulle värisevate kätega koguni kimbu lilli . Just selle sündmuse meenutamine annab mulle harvadel kõhklusehetkedel jõudu oma võitlust jätkata . Ja teadmine , et ma võitlen õigluse eest ja ülla eesmärgi nimel . Teadmine , et ma olen kangelane ... ... vastasid need lood su küsimusele ? " küsis Universumi Mõistus murelikult . " Ei , " tunnistasin ma . " Osaliselt , " täpsustasin ma siis . " Tegelikult siiski mitte , " nentisin ma viimaks . " Pigem vastupidi - need lood tõstatasid minu jaoks terve rea uusi küsimusi . " " Küsi siis . Nüüd oskad sa seda juba teha . " " Ma eelistaksin ise selgusele jõuda , kui sa ei pahanda . " Ta vastas mulle armuliku vaikimisega ja keeras siis uue lehekülje ... ... linn lösutab kõrbes nagu surev loom . Suur vana võimas organism , mis on surmale määratud . Veel tuksub temas elu , veel olen tal mina , ainus , kes talle on truuks jäänud . Iga päev seisan ma tänavanurgal , käed palitutaskutesse surutud . Seisan ja vaatan mööda kihutavat autodevoolu . Ma vihkan autosid , neid metallist monstrumeid , mis tulevad kusagilt ja kihutavad kuhugi , osavõtmatud , külmad , võõrad . Ma olen vana . Väga vana . Ma mäletan veel aegu , mil kõik oli teisiti . Ma mäletan aegu , mil linnas elasid inimesed . Nüüd olen ma üksi , üksi selles lagunevas linnas . Ja ikka ja jälle tulen ma siia ristmikule ning seisan , käed taskus , kõigi ja kõige kiuste . Las nad näevad , et keegi on veel elus . Et keegi seisab tänavanurgal ; lihtsalt seisab ega kiirusta kuhugi . Ma mäletan esimest autot . Uudsus , elevus . Siis tulid teised . See oli nagu laviin , mis linnakese möirates enda alla mattis . See oli suitsu sülgav lohe , mis röövis inimesi ja viis nad endaga , kuni jäin vaid mina . Mina ei läinud . Mina ei lasknud end haarata sellest viirusest , mis kõik teised haigeks tegi . Isegi Ella , ka tema ... Nad närbusid , kuhtusid , kuni ühel päeval olid nad läinud . Ma ei tea , kuhu nad läksid , ja vaevalt nad seda isegi teadsid . Nad lihtsalt pidid minema . Mina jäin . Mina ja linn . Linn , millest elu oli välja imetud . Ma tõstan krae . Kerge vihmasagar lööb tolmu kinni ja paneb masinad läikima . Nagu jõgi . Raudne jõgi , mis aina voolab oma kivist sängis ega peatu kunagi . Raudne jõgi . Kui ma suudaksin kasvõi korrakski häirida seda tuima raugematut hoogu , lüüa tillukesegi mõra sellesse üüratusse mehhanismi , mis sunnib neid kihutama kuhugi maailma otsa . Võib-olla muudaks see midagi , sunniks neid ringi vaatama , peatuma , järele mõtlema ? Peatada jõgi ... See mõte vaevab mind juba ammu . Peatada jõgi ... Ma pean proovima . Pean , sest tunnen , et see on minu kohus . Sest peale minu pole selles mahajäetud linnas enam kedagi , kes seda teeks . Tekitada tõrge , lüüa segi see rütm , peatada jõgi . Ma astun tänavale ... ... mäletad , me rääkisime varem Olemise Mõttest ja elu mõttest ? Oled sa jõudnud mu sõnade üle järele mõelda ? " küsis Universumi Mõistus , kui raudne jõgi ja ta vääramatu kulg mu silme eest vaevu kaduda olid jõudnud . " Jah . Kuid ma pole ikka veel kindel , et sain sinust õigesti aru . Et elu mõte ei pruugi olla veel Olemise Mõte ... " " Indiviide ja olendeid on lõputu hulk , " seletas ta kannatlikult . " Elusid on lõputult . Igal neist võib olla oma mõte . Või miski , mida selle elu omanik ise oma elu mõtteks peab . Olemine on aga üks . Ja tal saab olla vaid üks Mõte . " " Seega jõuame jälle tolle neetud suhtelisuse juurde ? Et elu mõte on suhteline , Olemise Mõte aga mitte ? " " Kui sa seda nii väljendad , ei kõlagi see väga valesti , " kinnitas ta siiralt . " Kuigi , jah , sel juhul pean ma pisut oma sõnu sööma , sest Olemise Mõte on minu kõrval teine asi Kõiksuses , mis on absoluutne . " " Olemise Mõte , " pomisesin ma . " Absoluutne suurus ; ilmasammas , millele toetub kogu Olemine ... Ma näen teda ! Ma näen , kuid ma ei suuda teda ikka veel näha ! " " Ma kujutan ette , et mõistan , mida sa tunned , " tõdes Universumi Mõistus . " Tõesti ? " imestasin ma . " Jah . Oled eksinud kõigis neis lõpututes küsimustes ja kõhklustes . Oled kaotamas iseennast iseenda avarustesse . Ehk aitab see sul õige suuna leida ... " ... Suur Hetk on peatselt kätte jõudmas . Suur Hetk , mil saavad tasutud mu aastaid kestnud jõupingutused , magamata ööd ja raske sihipärane uurimistöö . Hetk , mil ma saan vastuse Küsimuste Küsimusele . Vastuse Sellele Kõigele . Suur Hetk , mil ma avastan tõe elu ja surma müsteeriumi kohta . On omamoodi naljakas ja absurdne , et just nüüd , kui ma olen kõigi aegade suurima avastuse lävel , halvab mu mõtteid hirm . Mis siis , kui ma olen liikunud vales suunas ja katse ei õnnestu ? Erutusest üle keha värisedes kinnitan ma endale tuhandendat korda , et kõik on valmis , et kõik on just nii , nagu peab ... " Oled sa valmis ? " küsin ma oma assistendilt , kes istub toolil ja jälgib tema ees rippuval kuvaril nullile lähenevaid numbrikombinatsioone . Ta keha on kaetud juhtmeterägastikuga , mis roomab ühtlase elutu kihina . Ta noogutab vaikides . Ja tõstab pöidla , et viimsetki kahtlust kõrvaldada . Me ei räägi enam . Ma mõistan ta tahet pühendada viimane minut oma elust iseendale . Loomulikult tunnen ma vajadust teda veel kord tänada ohvrimeelsuse eest anda oma kasvajast puretud , praktiliselt surnud keha teaduse käsutusse , kuid ma ei tee seda . Ta on vapper mees ja väärib seda viimast minutit . Viimast minutit iseendaga . Viimast minutit selles ilmas ... Rännaku alguseni on jäänud üks minut , teatab kompuutri kiretu hääl . Paaniliselt kordan ma mõttes üle kõik Rännaku üksikasjad . Kohendan juhtmeid . Kontrollin ühendusi . Kõik näib tõepoolest korras olevat . Jah , täna saan ma teada , kas Moodyl , Spyrenil ja Xzwel oli õigus . Minu käsutuses on tehnika viimane sõna , mida neil Teispoolsuse pioneeridel polnud . Minu käsutuses on tehnoloogia , mis lubab minna kaugemale , kui nemad iial suutsid . Ületada maagiline Viimane Piir - see on mu ülesanne . Rännaku alguseni on jäänud kolmkümmend sekundit . Kõrvale kahtlused ja kõhklused ! Kadugu asjatu ettevaatus ! Vaid julgete päralt võib olla õnnestumine . Nii või teisiti on enesesüüdistuste ja kõhkluste aeg möödas . Vaid meeletus on võimeline avama piire , mille ületamist siiani võimatuks on peetud . On olemas asju , mida me teame , ja asju , mida me ei tea ; nende vahel on uksed - nii on öelnud üks iidsete aegade Suuri Mõtlejaid , kes tänaseks ülekohtuselt unustatud on . Täna avan ma ühe neist ustest , mille olemasolugi sajandeid võimatuks on peetud . Kümme ... üheksa ... kaheksa ... seitse ... Surun pähe virtuaalreaalsuse kübara . Nüüd tunnen , näen ja kuulen ma sama kui mu Rännakule siirduv assistent . Veelgi enam - ma olen tema . Mõtted tema mõtetes . Tunded tema tunnetes . Elu tema elus . Surm tema surmas . Hinges on ärevus ja hirm . Süda taob meeletult ja pulss tõuseb kriitilise piirini . Kurgus pitsitab tugevalt ning õhku jääb väheseks ... ... kuus ... viis ... neli ... Keha haarab tugev värin ... ... kolm ... kaks ... üks ... Nüüd ! Alustan Rännakut . Süda seiskub ja mind haarab kohutav surmaagoonia . Hapnikunäljas keha viskleb mõttetutes surmakrampides , kui paanikas aju südamele viimseid meeleheitlikke signaale saadab . Mind vallutavad külmad ja kuumad lained . Aina kiiremini liikudes tõusevad nad üha kõrgemale ja kõrgemale ja ... matavad mu viimaks enese alla . Olen surnud ! Madal kohin , mis mu kõrvus südame seiskumisest alates kõlanud on , muutub millekski muuks . Millekski tuttavlikuks ja ootamatuks . Käes ! Need on kirikukellad ! Pimm ! Pomm ! Pimm ! Pomm ! Ei , ma ei kuule neid . Seda väites valetaksin ma rängalt . Pigem tajun ma kellade kaja läbi halli hämaruse , mis mind tihedalt ümbritseb . See mässib mind endasse kui hiiglaslik ämblikuvõrk . Mu keha , nii nagu ma teda siiani tundnud , armastanud ja vihanud olen , pole enam minu keha . Ta on kasutu kest , mille ma seljataha jätsin . Ma ei tunne kahetsust , valu ega midagi muud , millele ma nime oskaksin anda . Kõik mu maised emotsioonid on maha jäänud . Hetk tagasi ammu unustatud minevikku , kui täpsem olla . Nüüd tajun ma liikumist . Mõttekiirusel sisenen ma ootamatult enese ette tekkinud pimedate seintega tunnelisse , mille määramatult kaugel asetsevas otsas paistab hele valgus . Kui hõbenool lendan ma selle poole ... Ma kuulen hääli . Neis on midagi ootamatult tuttavlikku ; need hääled kuuluvad maailma , mille ma äsja seljataha jätsin . Tunneli seinad kajavad sosinatest , mis minu jaoks nii palju tähendasid . Ometi ei suuda ma neid enese jaoks liigitada . Ma ei suuda neid mõista . Nüüd tajun ma ka , et tunneli seintel on pildid . Need on hetkesähvatused mu elust ! Lapsepõlv ja vanadus , head teod ja halvad teod , armastus ja vihkamine ... Kõik on siin ! Endiselt pööraselt kihutades suudan ma neile sähvatustele vaid põgusa pilgu heita , enne kui nad seljataha jätan . Kusagil sisimas tekib teadmine , et mind ... kaalutakse . Täpsemalt öeldes mitte mind , vaid mu elu . Määratakse mu kuuluvust Pimedusele või Valgusele . Kuhupoole kaalukeeled langevad ? Ma ei tea ... Tunneli lõpp läheneb . Aina rohkem valgust ja vähem pimedust . Veel pisut ja ... olen kohal ! Mu ees on müstiline Viimane Piir . Tunnen ta ära esimesest silmapilgust . Ei , mitte mu muutunud meeled pole need , mis seda veendumust kinnitavad . Ma lihtsalt tean , et hetkel , mil ma selle piiri ületan , pole minu jaoks tagasipöördumine enam võimalik . Vähemalt poleks tagasipöördumine siiani võimalik olnud . Astun ebakindlal sammul suletud värava poole , avan selle ja astun esimese sammu Teisele Poolele . Valmistun üllatuma ja ... Midagi on valesti . Midagi on väga valesti . Kõikehõlmava soojuse ning lõpliku andestuse asemel põrkan vastu Suurt Olematust . Maiseid termineid kasutades ei suudaks ma mind vallanud tunnet ka parima tahtmise korral seletada . See on tohutu ... Olematuse Valu ! Mu hinge kraabivad üksinduse , mõttetuse , lõplikkuse ja lootusetuse nooled . Mitte kusagil maailmakõiksuses , tean ma raudkindlalt , pole olemas sellist , täielikku Olematust . Ma ei suuda mind vallanud valu enam taluda ja karjun ja karjun ja karjun ... Tunnen , kuidas mind lausa rebitakse mu assistendi küljest . Brutaalselt ning resoluutselt . Võin vanduda , et kuulen samasugust häält , kui tapeedi külge sattunud kleeplinti eemaldades . Vähemalt tunnen ma end niimoodi . Järgneb tugev löök nähtamatu käe poolt , mis mind õigele poole Viimast Piiri paiskab . Sinnapoole , kuhu ma tegelikult kuuluma peaksin . Tunnen ebamaist süütunnet , mis mu peale laskub . Tema Ise süüdistab mind ... Karjatades rebin eneselt virtuaalreaalsuse maski ja tõmban samas oma assistendi kehalt sinna kinnitatud juhtmed . Endiselt karjudes rooman ma põlvili ta elutu keha poole , et heita pilk ta surmas klaasistunud silmadesse . Ma põrkun vastu surmahägu ja kaotan teadvuse ... ... ma ärkasin omaenese karjatuse kaja saatel . Midagi nii vahetut ja hirmsat polnud isegi Universumi Mõistus mulle veel siiani pakkuda suutnud . Toibumine võttis rohkem aega kui tavaliselt . " Mis temast sai ? " küsisin ma viimaks jõuetult . " Ta kaotas igaveseks sisemise tasakaalu , " vastas Universumi Mõistus rahulikult . " Või , kasutades sinu mõisteid , läks ta ... hulluks . " " See ... Suur Olematus , mida ma ... mida tema nägi ... kas see tähendab , et ... " " Ei , kindlasti mitte . Oli ju Keegi , kes ta tagasi tõrjus , eks ole ? " " Jah , " nentisin ma veidi rahunenult . " Nagu ma mõistan , tahtsid sa mulle selle looga öelda , et mõningaid asju on parem mitte teada ? " " Vaata , kulla sõber , " ärritus Universumi Mõistus ootamatult . " Ma ei taha sulle ühegi looga midagi öelda . Ma räägin sulle lihtsalt lugusid . See , kas ja kuidas sa neid mõistad , on vaid su enese teha . Sina pead tahtma nendega enesele midagi öelda . " Olin tõepoolest talt liiga palju soovinud . Kummalisel kombel mõistsin seda alles nüüd . Universumi Mõistus ei saanudki mulle Tõde hõbekandikul kätte ulatada . Tõe leidmise keerulise tee pidin ma ise läbima . " Ma tahan , et sa räägiksid mulle veel Surmast , " palusin eneselegi ootamatult . " Ainult , palun , ära tee mulle enam nii haiget . " " Ma üritan , " vastas ta ja alustas ... ... minu nimi on Widlingrin . Ma olen Angh-Morpoki auväärseim patriits . Tagasihoidlikult öeldes olen ma väga õiglane ja õilsameelne . Ma ei oska täpselt öelda , kui vana ma olen , sest Kettamaal Surma ei tunta ja kõik elavad igavesti , välja arvatud need , keda mingil põhjusel juppideks raiutakse . See , muide , on ainuke moodus leevendada veidikenegi rahvastikuprobleeme , ning seetõttu korraldatakse aeg-ajalt jälle mõni turniir või sõda . Muul ajal tegelevad rahvaarvu reguleerimisega kangelased ja kurjategijad , kes üksteist vastastikku mõõkadega taga ajavad . Kurjategijad üritavad küll Kangelaste asemel ka ausaid inimesi kimbutada , kuid Kangelased ei lase sellel just sageli juhtuda . Tõsi küll , mõnikord raiuvad nad eksikombel ka ise mõne ausa inimese juppideks , kuid kes sellest ikka hoolib - nad on ju ikkagi Kangelased ! Nagu juba öeldud , olen ma väga õilis ja õiglane , ja pole ime , et minagi olin vahepeal kõva Kangelane . Ma otsisin varandusi , päästsin kuhjade kaupa kuningatütreid ja vahelduseks ka kaunitare ning andsin tubli panuse rahvaarvu reguleerimisse . Nüüd olen ma pensionil ja tegelen vahelduseks heategevusega . Minu viimane heategevuslik projekt , mis nõudis minult hulga aastaid , seisab praegu minu ees . See on minu poeg . Õigemini küll kasupoeg . Ta on lõpuks täisealiseks saanud ja mulle meenub , kuidas me esimest korda kohtusime . Ma olin oma kangelaseameti just maha pannud , sest see ei suutnud mulle enam midagi uut pakkuda . Iga päev üks ja sama lugu - varandused , trollid , võitlused , vangistatud kaunitarid ... Ihkasin midagi uut , midagi värskendavat . Midagi , mis suudaks mulle taas närvikõdi pakkuda . Oma maja poole minnes kuulsin äkki mingit karjumist ja lärmi . Vanast harjumusest haarasin mõõga järele , mida mul enam kaasas polnud , ja tõttasin vaatama , mis toimub . Leidsin umbes kolmeaastase jõmpsika , kes raevuka visadusega mingit pikka kompsu enese järel lohistas , ja karja määrdunud ning räbalais tatikaid . See kirev ja erinevas vanuses jõuk loopis poisikest kividega , karjus talle rõvedusi ja üritas kompsu ära võtta . Valust ja solvangutest välja tegemata , hambad ristis , marssis jõmpsikas edasi . Imetlesin ta meelekindlust , kuid mõistsin , et kui keegi ei sekku , loobitakse ta kividega lihtsalt sandiks . Või juhtub midagi veel hullemat . Vaatasin otsivalt ringi , kuid ühtegi Kangelast polnud nagu kiuste käepärast . See on ikka nii - alati , kui neid vaja on , on nad kusagil mujal kangelastegusid tegemas ! Ohkasin ja peksin ise selle kamba laiali . Kui läksin vaatama , kas poisiga on kõik korras , uratas ta tõrksalt ja lõi mulle siis hambad kätte . Ma tahtsin lihtsalt aidata tal kompsu kanda , kuid pärast sellist suhtumist tõmbasin pureda saanud käe tagasi ja lasin poisil endal kandamiga jännata . Selline oli meie esimene kohtumine . Nüüd seisab ta minu ees ; ta on täisealiseks saanud ja mul on aimus , et see on meie viimane kohtumine . Vaatan ta nägu , mis on kui valge luusarnane mask ning põhjatuid musti silmi , mis panevad mu pea pööritama ja sipelgad mööda keha jooksma , ning taas tabab mind arusaamatu tunne , et ma peaksin teadma , kes ta on . See ähmane uid on mind piinanud tollest esimesest päevast peale , mil ma ta koju tõin . Ka siis ei saanud ma lahti tundest , et tean tegelikult , kellega tegu . Ta siledat valget nägu vaadates mõistsin vaid , et olen leidnud tegevuse , mis mulle enam närvikõdi võib pakkuda kui kangelasteod - lapse kasvatamine . Või petsin ma ennast ja see oli tegelikult vaid üks eriline kangelastegude vorm ? Igatahes jätsin ma ta enda juurde . Kui ma talt taas kompsu üritasin ära võtta , sattusin uuesti hääletule , kuid vihasele vastuseisule . Alles siis , kui olin pidulikult vandunud , et ei ava kompsu , isegi ei puutu seda , vaid panen selle luku taha ja annan talle kätte , kui ta on täisealiseks saanud , noogutas ta sõnatult ja oli nõus oma varandusest loobuma . Nagu peatselt selgus , ei rääkinud ta üldse sõnagi , kuigi paistis kõike mõistvat . Kasvatasin teda nii hästi kui oskasin ega säästnud talle hariduse andmisel kangelaselu aastatega kogutud varandust . Ta õppis lugemist , kirjutamist , rehkendamist . Ta sai põhjalikud teadmised maateadusest , ajaloost , Kettamaa eri osade tavadest ja elukorraldusest . Ta oskas relvi käsitseda . Ja mille üle ma eriti uhke olen - ma õpetasin ta kõikidesse inimestesse ühtemoodi suhtuma . Õiglaselt , ilma eelarvamusteta . Temast võis saada suur mees , näiteks kohtunik . Igatahes keegi , kes määrab inimeste saatust . Nüüd on ta täisealine . Ta seisab minu ees ja ootab . Ma tean , mida ta ootab . Ma pean oma lubaduse täitma . Lähen varakambrisse ja toon ta kompsu . Kõikide nende aastate jooksul pole ma seda kordagi avanud , kuigi olen tahtnud seda teha . " Mu poeg , " sõnan talle pakki ulatades , " see hetk on nüüd käes . Sa oled täisealine . Ma aiman , et täna lähed sa sellest majast laia maailma ja ma ei näe sind enam kunagi . Ma ei tea , mida sa tegema hakkad või millise töö valid , kuid ma loodan , et sa teed seda hästi , sest seda olen ma sulle õpetanud . Ma täidan oma lubaduse . Võta . Ma ei tea , mida see pakk sisaldab , kuid kasuta seda hästi . " Ta võtab paki . " AITÄH ! " sõnab ta ootamatult ning ma ei tea , mis mind rohkem jahmatab - kas see , et ta räägib , või tema hääle hirmuäratav sügavus . Piinav tunne , et ma tean , kes ta on , tuleb taas . " ÄRA MURETSE , SA OLED MIND HÄSTI ÕPETANUD , " jätkab ta . " MUL POLE EELARVAMUSI . MINU JAOKS ON KÕIK INIMESED VÕRDSED . JA TÖÖ , MIDA MA TEGEMA HAKKAN , SAAB HÄSTI TEHTUD , SEDA MA LUBAN . MA MUUDAN SELLE MAAILMA HOOPIS TEISEKS . " Ta tõmbab pakist musta mantli , ajab selle selga ja tõmbab kapuutsi pähe . Silmitsen ta luist nägu kapuutsi varjus ning tean korraga , kes ta on . Tean enne , kui ta teise asja pambust välja harutab . Täna läheb ta maailma . Tean , et ta muudab selle teiseks . Tean , et näen teda viimast korda . Tean , et tal pole tõesti eelarvamusi . Ta harutab oma vikati kompsust välja ja tõstab selle pea kohale . Loojuv päike mängleb läikival hõbedasel teral ja ta põhjatutes silmades süttib tuluke . Ma tean , et ta teeb oma töö hästi ... ... tead , " ütlesin ma . " Ma usun , et olen vastusele üsna lähedal . Lähemal kui ehk sooviksin olla , ent see ei loe . " " Loodan ja kardan , et sul on õigus , " vastas ta . " Ma tean , et mul on nüüd olemas lõpliku tõe teadasaamiseks vajalik ehitusmaterjal . Veel ei julge ma Tõe kilde teineteise peale laduma hakata , veel ei ole ma kindel , et näen kogu mustrit , kuid ... varsti olen ma valmis . " " Ütle mulle , mis sul puudu on , " oli ta abivalmis . " Ehk saan ma aidata . " " Ma ei tea , kuidas seda täpselt sõnastada , " pihtisin ma . " Ehk oleks mul vaja lugu , mis aitaks mul mõista Olemise enese suhtelisust . On sul mõni selline ? " " Mul on palju selliseid lugusid ja üht osa neist oled sa juba tegelikult kuulnud . Ent kui sa just soovid , võin ma sulle veel ühe taolise jutustada . " " Tee seda , palun , " olin ma järjekindel ning avastasin ta esimeste sõnade abil senitundmatu maailma ... ... oled sa kindel , et keegi sind ei jälitanud ? " küsib BeeBee<arv> närviliselt ja sammub tõtlikult , mu vastust ootamata uksele , et ümbruskonnale uurivat pilku heita . Siis suleb ta selle kiire ning äkilise liigutusega ja pöördub taas minu poole . " Ei , ma ... " alustan ma hilinenud vastust , kuid ta suleb mu huuled oma peopesaga ja näitab märkidega , et ma vait püsiksin . Jälgin imestusega , kuidas mu sõber peidetud seinalaekast terve arsenali pealtkuulamist välistavaid seadmeid välja tõstab . Alles pärast seda , kui ta on need kõik töökorda seadnud , hingab ta kergendatult ning istub sujuva liigutusega põrandale . Järgin ta eeskuju , kaaludes üsna tõsiselt , mida põrgut ma teen , kui ta vägivaldseks peaks muutuma . Ehk on ta enesele tõepoolest ennastunustava tööga liiga teinud ? " Sa arvad , et ma olen hulluks läinud , eks ole ? " küsib ta kuidagi nukralt naeratades . Raputan pead , kuigi pean enesele tunnistama , et pole teda kunagi varem sellisena näinud . " Ei , " kinnitab ta rahulikult . " Usu mind , ma olen täie mõistuse juures . Ja ma ei võtaks tarvitusele neid absurdseina tunduvaid abinõusid , kui see tõepoolest vajalik poleks . Aga need on . Usu mind ! " " Kui sa just nii ütled ... " alustan ma üsna kõhklevalt . " Oota ! " katkestab ta mind jälle . Taban end mõtlemas , et see on tal vist ebameeldivaks harjumuseks kujunemas . See katkestamine . " Muidugi mõtled sa , et kes kurat küll meid pealt kuulama peaks . Vaata , asi pole mitte selles , et ma kahtlustaksin , et keegi meid pealt kuulab . Asi on selles , et niikaua , kuni on kasvõi üks võimalus miljardist , et see jutt , mida ma kohe sulle rääkima hakkan , siit seinte vahelt kaugemale jõuab , olen ma valmis pigem oma keele välja lõikama , kui edasi rääkima . " Noogutan vaikides . Mis mul ikka öelda oleks ? Ootamatu liigutusega , arvatavasti mu kõhklusi tajudes , tõuseb ta püsti , astub minu juurde , paneb käed mu õlgadele ja vaatab mulle uurivalt silma . Tõmbun vaistlikult pisut eemale . " Kui kaua me teineteist tunneme , DeeGee<arv> ? " küsib ta peaaegu paluvalt . " Noh ... lapsepõlvest peale , " pomisen ma . " Sellest tuleb oma nelikümmend aastat ära , kui me esimest korda kohtusime . Aga mida põrgut ... " " Ja me oleme sõbrad , eks ole ? " " Loomulikult oleme sõbrad ! Ütle mulle lõpuks , mida kuradit ... " " Oota ! " kordab ta ennast taas . See on tal harjumuseks saanud , mõtlen ma . " Sellest sõprusest ... ma loodan , et võin sulle kõike usaldada ja loota , et see jääb vaid meie kahe vahele . Ma mõtlen , juhul , kui ... me mõlemad teisiti ei otsusta , eks ole ? " Noogutan . Nii veenvalt , kui vähegi oskan . Hea , et pea kaela otsast maha ei kuku . " Hästi ! " konstateerib BeeBee<arv> ja laseb viimaks ometi haarde lõdvemaks . Ta istub oma endisele kohale ja näib mõtteid koguvat . Ma pole teda veel kunagi nii närvilise ja erutatuna näinud . On selge , et miski vaevab teda tõsiselt . " Mäletad , me rääkisime mõnda aega tagasi Peidetud Informatsioonist ? " Loomulikult ma mäletan seda . Istusime tol korral kuni hommikuni unggiklaaside taga , et maa ja ilma kohta filosofeerida . Rääkisime ka Peidetud Informatsioonist , kuidas muidu . Olime ennegi rääkinud . " Ikka mäletan , " kinnitan ma . " Mälu on mul , tänu taevale , hea . Kui ma ei eksi , siis jõudsime üksmeelele , et Peidetud Informatsioon on vaid legend . " " Nii see oli . Kahjuks hakkasin ma hiljem kahtlema . Mulle jäi nimelt üks sinu fraas meelde . Sa ütlesid , et kui Peidetud Informatsioon peaks tõepoolest olemas olema , siis ainus võimalus seda peita on asetada see sinna , kust keegi seda otsida ei oska . Kõige nähtavamasse kohta . " " Sa hakkasid kahtlema ... " ei jõua ma temaga sammu pidada . " Ma leidsin selle üles ! " " Mida ? " Ehmatus võtab mind kangeks . " Ma leidsin Peidetud Informatsiooni üles . Sealt , kust ma kõige vähem otsida oskasin . Sealt , kust ma kunagi otsima poleks hakanud , kui mitte sinu lause ... Tead sa WeeGee<arv> maali " Üksik Taevas " ? " Ma mühatan . Küsida minult , kas ma seda maali tean ; küsida ükskõik kellelt , kas ta seda maali teab ! Tegemist on ju kogu planeedi kõigi aegade suurima kunstiteosega . Oh issand küll , seda eksponeeritakse ju iga suurema linna kohal tohutusuure hologrammina , mida nelja päevateekonna kaugusele näha on . Iga päev näevad seda miljardid inimesed - see on meie õitsva planeedi sümbol . " Oled sa seda kunagi peegelpildis vaadanud ? " küsib BeeBee<arv> ja ulatab mulle maali koopia koos tillukese peegliga . Vastu enese tahtmist tõstan ma need üles , heidan õige nurga alt põgusa pilgu ja ... tõmbun hetkega kahvatuks . Kõigi kirevaste nimel , mu sõbral on tõesti õigus ! See saab olla vaid Peidetud Informatsioon . Ahmin kramplikult õhku . " Ja selle pärast kõik see salatsemine , " hüüan ma . " Me peaksime praegu siit ruumist välja jooksma ja oma leiust kogu ilmale teatama ... " " Ei ! " karjatab ta valjult ja tõmbab maali ning peegli mult ropsuga käest . " Ära mitte mõtlegi sellele ! Vähemalt mitte enne , kui sa oled mind lõpuni kuulanud . " Ta hingeldab raskelt . Jälgin teda imestunult . " Kuula , " alustab ta hetke pärast . " Peidetud Informatsioonis sisaldub midagi sellist , mida ma pole näinud ka oma võikaimates painajates . See on absoluutselt uskumatu ja samas on see absoluutselt tõsi . See on hirmus ! Ma lugesin pärast oma avastust Peidetud Informatsiooni otsast lõpuni läbi . See , mida ma sealt teada sain , vapustas mind kuni hingepõhjani . Ja sundis mind ruttama Raamatukokku . Kild killult kogusin ma sealt tõendeid , mis õigustasid mu suurimaid kartusi . Ma sain teada , et ... " Pärani avatud silmadega , milles peegeldub suurim õud , mida ma oma elus näinud olen , teeb ta hetkelise pausi . " Ma sain teada , et meid pole tegelikult olemas . Me ei eksisteeri ! Kogu meie planeet , kõik elav ja elutu sellel , kõik , mida me näeme , katsume , tunneme , kuuleme või haistame , see ... pole päris . Me oleme tegelikkuse koopia ! Me oleme Kopeeritud Maailm ! " " Sa oled hulluks läinud ! " röögatan ma hingepõhjast ja tõusen , et lahkuda . Viimasel hetkel haarab ta mul õlast ning surub mulle pihku paki paberit , mida ta seni kramplikult kaenla all on hoidnud . Ikka veel lahkuda üritades langetan ma pilgu paberihunnikule ja ... istun maha , et nähtu õigsuses veenduda . Ma loen Peidetud Informatsiooni . Ma loen BeeBee<arv> märkmeid . Ma kontrollin ta järeldusi ja kaalun ta arutluskäike . Ja mind valdab õudus . Tal on õigus ! Iidsetel aegadel olid elanud olendid , kelle areng oli jõudmas surnud punkti . Nad teadsid , et neil pole enam palju aega jäänud ja kopeerisid iseennast , kõik oma mõtted ja kogu oma olemuse , neid ümbritseva maailma , oma reaalsuse , tohutule arvutikettale . Nad lõid Kopeeritud Maailma . Ja Kopeeritud Maailm võttis neilt teatepulga üle . Ta alustas oma elu , mis polnudki tema elu , vaid meisterlik koopia tegelikkusest . Ta äratas ellu olendid , kes sündisid , armastasid ja surid . Kuid nende sündimine , armastus ja surm polnudki tegelikult nende oma . Kõik oli dublikaat ! Viibides Kopeeritud Maailmas pole võimalik tuvastada , mis on nüüdseks saanud olenditest , kes selle lõid . Kuid nii lohutu kui see ka pole , räägib kõik selle poolt , et nad on igaveseks läinud . Kadunud . Hukkunud . Vaid nende poolt loodud Kopeeritud Maailm jätkab eksistentsi , kuni ... keegi pistiku seinast tõmbab või seda hoidev masin rikke tõttu üles ütleb . Me vaikime kaua . Vaatame teineteisele otsa ja vaikime . Me ei suuda leida midagi , mitte ühtegi sõna , mis vääriks väljaütlemist . Mõtetes jätame igaveseks hüvasti kõigega , millesse seni uskusime . Ja meie hinges mäslevad tunded ei kuulu enam meile . Nüüd enam mitte ... ... ja ka see lugu on kusagil , millalgi ja teatud tingimuste juures tõsi ? " küsisin ma . Vastust juba ette aimates . Vastust tegelikult teades . " Nii see on , " kinnitas Universumi Mõistus . " Mul on seda raske uskuda , " " See ei loe , " teatas ta külmalt . " Sa võid seda ka mitte uskuda . See ei muuda tegelikult midagi . Nii et kui sul on lihtsam mitte uskuda , siis tee seda . Vahel on lihtsalt vaja ennast petta . Isegi siis , kui sa tead , et seda teed . " " Miks ? " küsisin ma . " See muudab kukkumise pehmemaks , " vastas ta kibedalt naeratades . Ma piidlesin teda altkulmu . Ta polnud solvunud . Ta ei naljatanud . Ta konstateeris . Jälle . " Räägi mulle veel sellest uskumatust maailmast , " palusin eneselegi ootamatult . " Teeme parem nii , et seekord räägid sina , " muigas ta kavalalt . " Kuidas .. ? " alustasin , ja samas leidsingi end mingile kirevale ja kummalisele seltskonnale midagi jutustamas ... ... ma oon Aiss . Ma tahaks teile , tattidele , üht stoorit pajatada . Stoori'n hea . See'n puha tõsi ja otse elust võet . Nii et kuula , pisike ja suur . Jeah ! Ma räägin , kuidas me praimi amiigoga , keda kõik Biisti või Kübermänni nime all tunnevad , ühe Suure Käki keerasime . Ehk ood meist isegi nuhkide käest kuulnd ? Muidugi ood , vend . Kesses Aissi ja Biisti'i tunne ! Vanadel fainidel aegadel võisime Biistiga nädalate kaupa Megasiti küberavarustes surfata , võimudele näkku sülitada , softipolitseid ninapidi vedada ja igast jääst läbi murda . Nädalate kaupa , mees ! Miinus pissipeatused , muidugi . Me olime kogu selle sitase Megasiti suurim paar - mina ja Biist , päävad läbi juhtmed küljes ja virtuaalses Valhallas jahti pidamas . Võim ooks endal munad küljest närind , et meid pihku saada . Aga'i saand nad ühti . Kargasid niisama tühja , joburajakad . Teine Reaalsus'li me oma , männ ! Misse ? sa'i tea , mis Teine Reaalsus'n ? ja sa'i oo kunagi Megasitist kuulnd ? Las ma loobi sul siis tsipa seletust ja valgust , poja . Vaat , elas kord üks kamp tühikargajaid , kes tsivilizeisseni moodustasid . Oond mõnusad vennad ja puha - keersid oma planeedi paari tonni aastaga suisa persse . Ühel pääval ärkasid ommiku üles ja avastasid , et nüüd'n minek . Aga egas nad lollid põlnd - oond ju ikke taimi tehnoloogiat arendada kah . Patsaanid käkkind unniku haitekh nublasid kokku ja lõid omale njuu pesa , kus edasi jämmida . Nimetasid selle Teiseks Reaalsuseks , tead . Höhh ! Keski'i tea , kuidas nad seda tegid , aga mingil moel kopisid nad kõik head asjad oma reaalsusest Teise Reaalsusesse . Ennast kopisid kah . Aint paha staffi , nigu aigused , vanadus ja surm'i kopind . Ja siis akkas kõik sahinal otsast peale või nii . Igal juhul'n see oolmõust üsna segane värk , sest nemad'n nüüd meie ja vastupidi kah . Kui sa täpsemalt teada tahad , siis küsi selt Brein-sannilt , kes Sprawlis Gibsoni tshöötshis jutlusi kisub . Tal'n värgi kohta täpsem mõik . Mis veel ? Megasiti ? Noh , Megasiti'ngi Teine Reaalsus , va väljaheit ajude asemel ! Enivei , me Biistiga taht ükspääv miskit tsipa vingemat kui tavamuuk . Tead , see infistiil toob mõnusalt rulli sisse , aga muutub üsna tüütuks . Me võtt siis ette Salafailid ja ... Tiba rikkis ood vä ? Salafaile'i tea siis ? Ouki douki , las papi seleta sul siis , pisi kooma ! Kae , Salafailid'n Teise Reaalsuse kõikse suurem siikret . Sinna'i vii ainumastki rada , männ , sinna tuleb viirusega teed teha . Augud sisse lõigata . Jää'n nii paks , et põle algust'ga põhja . Nõu wei ! Salafailide jahile lääb aint ull , tead . Softipolitsei laseb sul juba esimese meetri järel nuhi sappa , mis sind infitatiga õhku kleebib . Ja siis , teadagi , saavad nad su pihku ja korrigeerivad nati su ajusi . Prast seda põle keski enam endine olnd . Kõigist'n lillelapsed saand . Mul ja Biistil olnd neli viiruspoissi ühes - kaks tegid jäässe auku ja kaks tiirlesid meie ümber ning toppisid nuhke kotti . Kõik läind kenaste ja pollaritel põlnd meist peerugi . Ma ju ütsin , et Megasiti'li me oma . Kõigi karvade ja soolikatega , männ . Seitse pääva saagisime jääd nigu kaks termiiti . Seitse pääva , mees , ausalt räägin . Võtku mind teknodab , kui ma loran . Lõpuks saime sisse . Mul , kurat , ooks sorts püksi tulnd , ise kah'i uskund , et sees oome , krt . No ja siis läks disaaster lahti nigu ... nojah . Ennekui me ringigi vaadat saime , kargas kusagilt välja uunoüleni musta riietet kutt ja koksas Biistil mingi rauast teraga pea maha . Ma mõtsin , et põle ullu miskit , et küll tohtrid kokku lapivad . Meditsiin'n meil ju üval järjel . Aga fakkigi ! Biist'li SURND . Ma muidugist'i teadnd siis veel , et ta surnd'n . Teises Reaalsuses põlnd ju enne surma olnd . Kohe mitte keski ei surnd enne , kui me selle näljase lahti päästsime . Brein alles iljem üts mul , et see must vend oligi perhäps surm ise ; et'li sinna Salafailidesse vangi pistet , et surma põleks . Mõikad ? Et teda see softivägi valvaski nigu oma pärasoolt . Siis ma'i teadnd seda veel . Loopisin musta eilieni poole peotäie paralüüsviirust ja mõtsin , et lasen jalga , kuni ta sest toibub . Aga see'i mõjund talle . Patsaan ainlt naeris selle peale ja lipsas läbi me poolt raiut augu välja . Rohkem'i näind ma tast paha aisugi . Ma võtsin siis Biisti kukile - ma'i teadnd ju siis veel , et ta surnd on - ja tulin kah tulema . Augu panin kah igaks juhuks kinni , kuigi egas seal enam suurt vahet põlnd . Käkk oli juba valmis punnitet . Oppaa , enam'i olegi miskit pajatada . Ma'i tea , miks ma üldse seda kõike leelotan . Süümekad vist . Ja Biistist'n kuradi kahju . Ta'li mees nigu muiste , mu parim päll . Nuuks ! Okei-okei . Nõu feelings . Point on kvadraadis see , et kui sa otsid pleissi , kus igavesti elada , koinida ja paljuneda , siis ep Teise Reaalsusesse oma taguotsa näita . Siin põle miski enam nigu juustubii . Kõik'n puha pees ja kogu täiega . Surm täidab aga muidugistki oma plaani ja pead lendavad nigu valgusimpulsid . Eks me ürita tast aru saada - venna arvates peaks me ju kõik ammu surnd olema . Elavad laibad , hahahaa ! Ma vist tahtsin jutu ää rääkida , enne kui ta mulle kah virutab . Ja sada viirust sellega - kesse ikke igavest elada tahaks . Igav ju . Booooooring ! Vaat selline lugu , rotipojad ... ... kummalisel kombel meenutas see mulle taas ühte teist juttu - lugu patriits Widlingrinist , " laususin ettevaatlikult sõnu valides , sest kartsin , et pole veel sellest kentskast slängist täielikult lahti saanud . " See on loomulik , " ei vaielnud Universumi Mõistus vastu . " Nagu ma juba korduvalt olen öelnud - kõik on üks . Kõik lood on vaid killud Olemise suurest mustrist , mäletad ? Nii ongi igas loos paratamatult midagi ka teistest lugudest , sest nad peegeldavad ju ühte ja sama tervikut . " " Õige küll , " noogutasin . " Nii et ka lood Mitteolemisest võivad meile rääkida Olemisest ja Olemise Mõttest ? " " Oled sa selle peale tulnud , et Mitteolemine võibki Olemise Mõte olla ? " küsis ta ootamatult . See oli hoop allapoole vööd . " On see nii ? " " Ei . Tegelikult mitte . Ehk meeldib mulle sind lihtsalt provotseerida , " teatas ta kavalalt . Ja jäi ootavalt vait . " Esiteks , " loetlesin ma kaalutledes , " ei saa Olematut Oleva mõistetega seletada ega põhjendada . Ega ka vastupidi . Isegi juhul , kui Olemine ja Mitteolemine on ühe Tõe kaks otsa , pole võimalik neid üheselt käsitleda . Kuidas selgitada pimedale Päikest ja Valgust ; kuidas tutvustada kurdile meloodiat ? See on võimatu . Teiseks mõistan ma Mitteolemist tänu su lugudele juba üsna hästi . Ma mõistan Mitteolemist , ja isegi juhul , kui ma eksin , olen ma ta ometi enese jaoks Olemise vastandina defineerinud . Olemise Mõtet niisama lihtsalt ei defineeri . Ise sa nii kinnitasid ja ma olen nüüd veendunud , et sul on selles suhtes õigus . Kas ma jätkan ? " " Pole vaja , " teatas ta . " Ma olen sinuga nõus . Vähemalt põhilises . Sa oled tõepoolest väga kaugele jõudnud . Pean sind õnnitlema . " Ma kummardusin teatraalselt . Universumi Mõistus naeris oma kajavat naeru . " Aga sellega , et surm võib anda elule mõtte , oled sa ometi nõus ? " " Jah . See kõlab täitsa mõistlikult , " möönsin ma . " Täitsa mõistlikult ? ! " osatas ta . " Elu ja Surm on samasugune paar nagu Valgus ja Pimedus . Ilma üheta poleks ka teist . Mis oleks Elu ilma Surmata ? " Elu ilma Surmata ? Igavene elu ? Tõepoolest ... " Miljardid püüdlevad meeleheitlikult igavese elu poole , kuid ei suuda samas otsustada , mida hakata peale üheainsa vihmase pärastlõunaga , " kordasin ma endamisi kunagi ammu kellegi tundmatu poolt öeldut . Nüüd alles mõistsin ma , kui tõsi see oli . " Mitteolemine on Olemise mõõdupuu , " jätkas Universumi Mõistus mu valgustamist . " See tundub olevat paradoksaalne , ent Elu on võimeline väärtustama vaid Surm . Teadmine , et Olemine võib igal suvalisel hetkel Mitteolemiseks üle minna , on üks väheseid asju , mis meid Olles pingutama sunnib . Mitteolemine annab Olemisele väärtuse . " " Tahad sa väita , et Olemise Mõte oleks hoopis teistsugune , kui Mitteolemist poleks . On mul õigus ? " " Kui sa just niimoodi ütled ... " ei teinud ta mu jaoks elu lihtsamaks . " Muide , ehk soovid vahelduseks ühte juttu kuulata ? " Andmata mulle võimalust vastata , viis ta mu reisile . Kui ma kohale jõudsin , tundsin ma kõigepealt , et ... ... mustendavast koopasuust õhkub külma . Seisan lagendikul suure tamme all ja kõhklen . Ümberringi ulub ja möirgab tuul , vihm piitsutab mu nägu ja ma värisen . On mul külm ? On mul hirm ? Ma ei tea ... Raju möllab aina hullema hooga , kihutades pilvi üle tinase taeva ja rebides mu märgi riideid , kuid mina seisan , suutmata astuda koopa pärani kurku . See haigutab mu ees nagu koletise ammuli suu , täis musta hõljuvat pimedust , pimedamat kui sügavaim öö . Koobas ootab . Ma kõhklen . Mul on tõesti külm . Ja mul on hirm . Ja see hirm on suurem kui miski muu . See on suurem kui koobas , suurem kui ma ise . See pole surm , mida ma kardan , ei . Surma koopas ei ole , selles olen millegipärast kindel . Ma kardan midagi muud , kuid mida ? Ei tea . See on lihtsalt Hirm , nimetu , kujutu , halvav . Tegelikult on see naeruväärne . Mul on vaja vaid see koobas läbida , et jõuda teise maailma , paremasse kui see siin ; mina aga värisen nagu poisike , kes kardab üksinda pimedasse tuppa minna . Ometi on mul vana munga kinnitus , et koopa läbinu tõepoolest paremasse maailma jõuab , sünnib otsekui uuesti . Sama kinnitavad ka iidsed käsikirjad , millega olen tutvunud . Koobas on siin . Tuleb see vaid läbi käia . Võtan end kokku ja astun koopasse . Niiske pimedus lahvatab mulle vastu ja mässib endasse . Süütan tõrviku ja hakkan minema . Iga sammuga eemaldun ma vihatud maailmast . Iga samm viib mind vastu uuele elule . Tõrvik põleb aegamööda lõpuni , jättes mind taas pimeduse meelevalda . Käsikaudu kobades ja end pidevalt teravate nukkide vastu ära lüües jätkan teed . Õnneks pole eksimist karta , sest koobas ei hargne , küll aga muutub see aina kitsamaks , aina madalamaks , suundudes sügavamale maa alla . Ma olen külmast kange , märjad riided liibuvad kehale nagu jäine kompress ja mul on korraga kohutav nälg , sest oma toidukoti olen ma unustanud koopa sissepääsu juurde . Hakkan juba kahetsema , et selle teekonna üldse ette võtsin . Koobas muutub aina niiskemaks ; veetilkade kukkumine , mis koopavõlvidelt vastu kajab , hakkab pikkamisi mu aju põletama . Kusagilt tuleb uuesti hirm , sirutades oma kombitsaid minu poole . Pimedus , vaikus . Õudne , hääletu vaikus ; isegi veetilkade kukkumist pole enam kuulda . Aeg on seisma jäänud . Mul pole aimugi , kaua olen koopas olnud : päevi , nädalaid , kuid .. ? Olen ihuüksi iseenda , oma mõtete ja hirmudega . See võigas vaikus ... See rusub , ahistab , ajab hulluks ! Ma karjun . Ma kisendan nagu segane , üritades vaikust murda , kuid vaikus murrab hoopis mind . Hääl sumbub , sureb ; pimedus neelab ta , jätmata mulle kajagi . See on ängistav kogemus : tunda , kuidas hääl su huultelt rebitakse ja see jälgi jätmata tühjusse kaob ... Teist korda ma seda läbi elada ei soovi . Maailm on valu . Pimedus on valu . Vaikus on valu . Keha on valu . Ma vihkan seda vermeis ja valutavat keha ; keha , mis mind piirab , mis takistab mind teel iseenda poole . Kuid ma olen temaga üks , ma pean teda kaasa vedama , kui tahan pärale jõuda . Koopa lagi surub mind kõhuli jääkülma haisvasse plögasse , mis paksu kihina koopapõhja katab . Hingata pole midagi , kõht kisub krampi . Mul on kuum , mul on külm , ma põlen , sulan , kalgendun ja purunen kildudeks . Ma suren sada surma ja elan ikka veel . Tundetute käte ja jalgadega vean end tuimalt edasi , pööramata tähelepanu jälkidele olenditele , kes müriaadidena mu kehal roomavad , end mu veritsevate haavade külge imevad ja suhu tikuvad . Pimedus on valu . Valu ei ole . On vaid pimedus . Pimedus ning mingi hullumeelne tahe . Käsi , jalg , käsi , jalg ... Ma vist liigun . Lõpuks jõuab minuni teadmine , mis juba ammu on endale kangestunud ajus teed otsinud . See rabeleb mu teadvuses , püüdes endale tähelepanu tõmmata ja see õnnestub tal . Ma kuulen taas vee tilkumist . Ma kuulen taas vee tilkumist ! Ma olen seda juba mõnda aega kuulnud ! Püüan tõusta , kuid ei suuda . Käsi , jalg , käsi , jalg ... On see kujutlus , või tunnen ma tõesti värske õhu puhangut ? Hämmastav , kuidas muserdatud kehas säilib lootus . Habras ja värelev , ootab ta kannatlikult oma aega , et siis äkki kasvada , jõudu koguda , haarata kõik su meeled . Käsi , jalg , käsi , jalg ... Ma jõuan kohale ! Pean jõudma ! Lootus särab pimeduses nagu hele täpp . See täpp suureneb , täites pikapeale kogu mu vaatevälja ning alles siis , kui mu käed haaravad kivide asemel rohtu , mõistan , et see on koopasuu . Ma olen sihil ... Ma olen sihil ? Ma olen sihil !!! Värske õhk lööb hinge kinni . Milline nauding on taas täiel rinnal hingata puhast mahlakat õhku ! Ümberringi ulub tuul , kuid see on jumalik heli mu vaikusest piinatud kõrvadele . Vihm , värske vihm peseb mu kehalt allmaa muda ja jälkuse . Tunnen ära tuttava lagendiku ja tamme , leian käeulatusest oma toidukoti ja naeran ... naeran ... Mungal oli õigus . See maailm on tõesti parem kui maailm , kust ma tulema hakkasin ... ... saad aru ? " alustas Universumi Mõistus . " Ma olen teid inimesi jälgides tähele pannud , et see , mida te õnneks peate , see , mida te ihaldate ja kogu hingest soovite , on sageli samas teie kõrval . Vaid käeulatuse kaugusel . Just selles te erinete paljudest teistest Maailmakõiksuse olenditest . " " Sul võib isegi õigus olla , " nõustusin ma vastu tahtmist . " Selle asemel , et käsi välja sirutada , " jätkas ta mõtisklusi , " asute te pikale teekonnale , kannatate , seate oma elu korduvalt ohtu , et siis jälle tagasi tulla . Õnne juurde , mis kogu aeg teid truult minekupunktis ootas . Otsida vastust kaugustest , kui see on kogu aeg su kõrval viibinud , see on nii inimlik . " " Jah , eksida on inimlik , " võtsin ma ta jutu kokku . " Aga ehk peitub selles samas ka meie tugevus ? " Ta ei vastanud . Universumi Mõistuse mõttemõlgutus oli viinud mind suure avastuse lävele . Selle vormid hakkasid aegamisi mu mõtetes piirjooni võtma ja ma teadsin , et enam ei lähe palju aega . Enne seda aga oli mul vaja mõtelda . Oli vaja ... " Räägi mulle nüüd vahelduseks lugu , millel poleks nii sügavat tagamõtet . Ma olen jälle pisut väsinud . Üks lihtne lugu annaks mulle võimaluse end koguda , " palusin ma . " Mul on raske pidevalt nii tähelepanelik olla . " " Ma loodan , et sa ei arva , nagu oleks mõni mu lugudest tähtsusetu ? Nagu ei peituks kõigis neist osake vastusest , mida sa otsid ? " " Ei . Kindlasti mitte . Seda pole ma öelnud . " Universumi Mõistus vaikis hetke , otsides mälust sobivat lugu , ja alustas siis ... ... nüüd on nendega vist ühel pool . Kord korra järel muutuvad nad aina tugevamaks . Võiksin vanduda , et nad liikusid ja tulistasid vastu ka pärast seda , kui olin nad napalmiga üle valanud ja põlema süüdanud . Alles siis , kui ma nad miinipildujaga ribadeks tulistasin , jäid nende elutud jäänused liikumatult pori sisse lebama . Neetud ! See saar on üks tohutu surmalõks . Kes teab , palju neid veel on maa-alustes salakäikudes mind luuramas ja õiget hetke ootamas . Kümneid . Sadu . Tuhandeid . Ja mina olen ihuüksi ! Taamal tõuseb maa seest rohekat tossu . Gaas ! taipan ma peaaegu liiga hilja ja tõmban kiire vilunud liigutusega gaasimaski pähe . Ei , nii lihtsalt te mind kätte ei saa ! Ärge mitte lootkegi ... Jah , see saar on surmalõks . Oleksin pidanud seda kohe taipama . Siis , kui nad mulle siin laboris tööd pakkusid . Kinnitasid , et uurivad ja kahjutustavad keemia- ning bioloogilist relva . Perset ! Sittagi ! Raisk ! Niidan täpse automaadivalanguga maha paar jobu , kes end ettevaatamatult kaevikutest välja on unustanud . Nende kuulidest puretud kehad tõusevad suure kiirusega liikuva tinaga kokku puutudes õhku ja maanduvad kümmekond meetrit eemal . Sellest peaks neile piisama , mõtlen ma . Kindluse mõttes saadan neile siiski granaadiheitjaga paar purakat järele . Või labor ? kirun ma endamisi . See on vaenlase rotipesa ! Need kakskümmend maskeeritud vaenlase agenti , kes minuga koos siia saarele tulid , olid vaid jäämäe veepealne tipp . Kogu selle neetud saare maapind on täidetud käikudega , kus nad end limukatena peidavad . Küll ma tean ! Oli vaid puhas õnn , et ma nende salaplaanidele õigel ajal jälile sain . Nad mõtlesid , et on neetult kavalad . Rääkisid minuga sõbralikult ja patsutasid õlale ; teesklesid , et me oleme kõik ühel poolel . Pean neile omamoodi augi andma - nad olid head näitlejad . Tõelised teenelised rahvakunstnikud ! Loomulikult ei saanud ma kohe nende plaanidest selget sotti . Aga pärast seda , kui ma täiesti juhuslikult ühte lattu sattusin ja seal ... Jah , ma sain aru , mis mängu nad tegelikult mängivad . Ainsa hetkega saabus kindel ja lõplik mõistmine . Oleksin justkui pikast unest ärganud . Ent minagi teadsin selle mängu reegleid . Ma läksin nende hämamisega kaasa ! Teesklesin , et pole näinud kiskja nägu nende pailapsemaski taga . Ootasin oma aega . Ootasin , kuni nad kõik söögituppa kogunesid ja lõhkasin siis sinna varem peidetud pommi . See oli magus hetk . Ma sain nad kõik kätte ! Need neetud rotipojad ! Võpatan mõtisklustest ärkvele ja siunan end hooletuse eest . Ei tohi nii ettevaatamatu olla ! Vaenlane ei maga ! Vaenlane passib just selliseid hetki , kus ma ettevaatuse kaotan , et mind teise ilma saata . Annan miinipildujale pisut tööd . Lihtsalt kindluse mõttes ... Nad olid mu surma hästi ette valmistanud , seda peab tunnistama . Eeltöö oli korralik ja nad vedasid mind täiesti haneks . Alles nüüd mõistan ma , milline surmalõks see saar on . Aga mul on plaan ! Ma avastasin nende surmavõrgus väikese mõra , mis neile saatuslikuks saab . Me veel vaatame , kes viimasena naerab . Olen oma olukorra üle pingsalt järele mõelnud ja jõudnud veendumusele , et paiknen sügaval vaenlase tagalas . Meri , mis mind võõrast ja tundmatust territooriumist eraldab , on neid siiani edukalt tagasi hoidnud . Kuid kaua see neid kinni ei pea ! Ma ei jää ootama , kuni nad mind ümber piiravad . Ma ründan ise ! Võitlen end vabadusse ! Kord kuus saabub saarele helikopter , mis seda toiduga varustab . Loomulikult teavad nad nüüd , et olen nad paljastanud ja valmistuvad mind kaitsetuna tabama . Las loodavad ! Üllatan neid ootamatu rünnakuga ning haaran helikopteri oma valdusse . Mul on kõik läbi mõeldud . Kuni pisiasjadeni . Need tuhanded tonnid keemiarelva ja tuhanded tonnid bioloogilist relva , mida nad minu hävitamiseks oma ladudes hoidsid , on nüüd minu käsutuses . Ma löön neid rotipoegi nende eneste relvadega ! Hammustan neid nende eneste hammastega ! Siin saarel on piisav tagavara kütust ja toiduvarusid . Neist jätkub kauaks . Ma tõusen täislaadungiga õhku , lendan lähima rannikuni , sooritan üllatusrünnaku ja naasen uue laari järele . Selline on minu plaan . Enne seda on mul muidugi veel üks ülesanne - elus püsida . Piidlen kahtlustavalt lõhkemoona poolt ülesküntud ümbrust . Praegu pole neid näha , kuid see on vaid vaikus enne tormi , olen selles kindel . Näed nüüd , sealt nad jälle tulevad - vaenlaste arvukad read , üritades mind ettevalmistamatult tabada . Avan marutule ... Kõigest paari päeva pärast saabub kauaoodatud helikopter . Enne seda pean ma leidma aega , et külastada mõnda arvukaist laoruumidest , kus mu kättemaksurelvad paiknevad . Ma pean ju kõik valmis seadma - mitte miski ei tohi enam minu ja mu õiglase kättemaksu vahele tulla . Ma arvan , et alustan sellest laoruumist , kus ma esmakordselt nende saatanliku salaplaani läbi nägin . Siis , kui ma kogemata ühe neist pudelitest katki tegin , millele ühe rotipoja värisev käsi oli kirjutanud aerosolum paranoia ... ... sobis see lugu sulle ? " uudishimutses Universumi Mõistus siiralt . " Jah , " kinnitasin ma . " see oli täpselt õigel ajal ja õiges kohas . " " Tore ! " ütles ta . " Ja siin on " ... liiv . Üksindus . Kaugused . Ma kõnnin masinlikult mööda kõrbe . Masinlik liikumine tuleneb siiski vaid tohutust väsimusest ja kurnatusest . Teatud osa minust on ka bioloogilise päritoluga . " Lukustasin neli objekti sinust kümme Cantori megamiili loodes , " teatab kahekümne viies tehislik digitaalmina . " Objektid asuvad sektorites AG<arv> , EL<arv> , WQ<arv> ja OO<arv> . Täheldan liikumist ja relvastuse olemasolu . " " Need on Nemad , " paanitseb küberneetiline ajulisand . " Soovitan kontaktist hoiduda . Soovitan aerodünaamilist hüperruumi manöövrit number <arv>. " " Sa pead sööma ja puhkama , " muretseb Mälu ja käivitab oma sõnade kinnituseks individuaalse elufunktsioonide näitaja . Ma tunnen hingematvat hirmu . Olen oma eksistentsi lõpule lähemal kui kunagi varem . Olen muutumas olematuks , hääbumas , ehk kui kasutada vanamoodsat väljendit , suremas . Ma käivitan oma viimase visuaalmuunduri . On aeg teha radikaalseid otsuseid . Õige varsti on Nende neuronsilmad võimelised mu täpse asukoha määrama . See tähendaks lühikest ebavõrdset lahingut ja ... surma . Ma võpatan , kui tohutu jõud mind hetkega molekulideks lahustab ning läbi Kolmanda Dimensiooni hüperruumi värava kannab . Mind haarab tohutu iiveldus . Kui ma silmad avan , olen väljaspool hädaohtu . " Me raputasime nad maha ! " rõõmustab kahekümne viies . " Sul on õigus , " nendib Mälu . " Aga kui me ei saa süüa ja puhata , siis lakkame õige varsti olemast . " Ma tammun tuimade sammudega läbi lõputute liivadüünide . Tegelikult on see tegevus mõttetu , autopiloodist lähtuv alternatiiv tegevusetusele või lõpu edasilükkamine . Lähim asustatud punkt on minu asukohast vähemalt viie päevateekonna kaugusel . Hiljemalt homse päeva õhtuks olen ma aga nii kurnatud , et edasiliikumine on välistatud . " Avastasin objekti meist eespool , " teatab kahekümne viienda digitaalmina mikrosensor ajuimpulsi abil . " Lukusta ja too nähtavale ! " käsin ma kiirelt . Loodetavasti pole see üks Nendest . Kui siiski on , tähendab see , et Nad on mu ümber piiranud . See võimalus ei meeldi mulle . Kohe üldse mitte . " Lukustasin objekti , " teatab kahekümne viies . " Ta asub meist <arv>,<arv> Cantori megamiili kaugusel . Tegelen suurendamisega . " " Liiga lähedal , " mõtlen ma ja koban poolvaistlikult vööl rippuvat pihustajat . " Sa pead sööma ja puhkama , " ei väsi Mälu end kordamast . " Olen objekti kujutise projekteerinud , " kinnitab kahekümne viies . Tundmatu mitmesajakordne suurendus ilmub mu silme ette . " See on inimene , " nendib küberneetiline tehisaju . " <arv>,<arv> protsendilise tõenäosusega , " kaalutleb Mälu . " See on inimene , " järeldan ma . Ma ei teadnud , et selle liigi esindajaid veel säilinud on . Lugematuid standardaastaid tagasi puutusin ka mina mitmega neist kokku . Õieti oli see midagi enamat kui lihtsalt kokkupuude . Osaliselt olen ka mina inimene . Oma eelmises eksistentsis elasin ma kaugel Universumi ääremail paikneval inimeste poolt asustatud planeedil . Mälestused sellest ajast on udused ning osaliselt kustunud . Tean vaid seda , et minuga juhtus hirmus õnnetus , mis mu eluküünla kustutas . Millegipärast peeti vajalikuks minu peale suur hulk ressursse raisata ning mind tagasi uuele elule tuua . Kui ma surmaunest ärkasin , oli mu endisest kehast säilinud vaid kolmandik . Kõik ülejäänu oli asendatud . Sellest hetkest , kui ma pärast operatsiooni esimest korda silmad avasin , algas mu teine eksistents . Mind kutsuti nüüd küberiks number TJ<arv>A<arv> . " Anna mulle selle liigi kohta informatsiooni , " palun ma . Mälu lülitub vaikse surinaga Universumi infokanalitesse . " Inimene - kunagi laialt levinud algelise mõistusega vorm , " teatab ta kiretu hääl hetke pärast . " Paiskus oma kultuuri kõrgpunktis üle Maailmakõiksuse . Järgnes mandumine . Üksikuid indiviide võib praegugi leida enamuselt WT<arv>-tüüpi planeetidelt . Planeetidel Tworh ja Granbe kasvatatakse inimesi kui väärtuslikke töö- ja jahiloomi . Liigi tulevik kaheldava väärtusega . Väljasuremisoht . " " Sic transit gloria mundi ... " pomiseb mu inimkolmandik . " Kuidas palun ? " satub küberneetiline tehisaju segadusse . " Sa pead sööma ja puhkama ! " kiilub Mälu end vahele . Ootamatult taban endas mäsleva protestinoodi . See on allasurutud ja väeti , kuid ta on olemas . Näib , et mu inimlik osa on valmis tegema kõike , ka ise surema , et takistada mind andmast käsklust , mis on üle mu huulte libisemas . Sügaval sisimas tunnen ma arusaamatut jälestust teo ees , mida ma sooritamas olen . Kõhklusehetk kestab vaid viivu . " Milline on antud indiviidi toiteväärtus ? " uurin ma . " Piisav , " kinnitab kahekümne viies . Ma annan käskluse . Tehislik ajulisand teostab vajaliku ruumiprojektsiooni . Mälu kaevab infokanalitest välja näpunäited lihakeha ettevalmistamiseks ja töötlemiseks . Kõik sujub kiiresti ning veatult . Ma söön ja puhkan . " Jõuvarud on täielikult taastunud ! " juubeldab Mälu . Ma tõusen ning jätkan teed . Üksindus . Liiv . Kaugused ... ... ma arvan , " alustasin ma juba ammu mõtetes idanenuga , " et ma olen peaaegu valmis . Mõistmaks Olemise Mõtet . See on mu enesegi jaoks üllatav ja juba praegu olen ma kindel , et sul oli Olemise Mõtte olemuse koha pealt täiesti õigus . " " Sa oled ... lõpetanud ? " küsis ta peaaegu nukralt . " Ei . Mitte päris , " rahustasin ma teda . " Mul oleks vaja veel ühte lugu , kuid mul on sellele kindlad nõudmised . " Vaikisin mõtteid kogudes silmapilguks . " Öeldakse , et kuni on lootust , on elul mõtet . Mina vajan seda praegu , et jõuda Olemise Mõtteni . " " Kas see ongi , mida sa vajad ? " " Jah . Ma palun , et sa räägiksid mulle loo Lootusest . Ma olen kuulnud väga palju lugusid surmast , lootusetusest , ebaõnnestumistest . Sa oled mulle rääkinud eksimisest , kaotusevalust ja piinast . See Kõiksuse pool on mulle nüüd selge . Ma vajan tasakaalu . Ma vajan lugu , mis jätaks hinge lootusesädeme . Lugu , kust võiks välja lugeda , et Valgus ja Pimedus on kõiges oma suhtelisuses ja häguste piiride juures võimelised teatud olukorras teineteist mõistma . Teineteisele käe ulatama . Teineteisega leppima . Saad sa mind aidata ? " Ta mõtles pikalt . Kartsin , et juba on juhtumas see , mida ma teadsin pärast järgmise loo lõppu juhtuvat . Kuidas ma küll seda kartsin ja ... ootasin . Kuid ei ... " Jah , " vastas Universumi Mõistus . " Mul on rikkalikult ka selliseid lugusid . Otsisin lihtsalt nende hulgast sobivaimat . Ma arvan , et leidsin selle . Ma räägin sulle liivatrollidest ja Martenist ... " " Martenist ? Ma olen temast kuulnud ! " " Pole ime . Temast on palju lugusid . See on üks neist ... " ... toetan selja vastu kaljunukki ja torkan mõõga jalge ette liivasse . Olen jõudmas Äärealadele ja siin peab pidevalt valmis olema . Ogajuure kuivadest okstest tuli pragiseb ja pillub sädemeid . Libistan pilgu üle kõrbe . Ilus on siin , tuleb tunnistada . Kuid see on metsik ilu , metsik ja ohtlik . Räägitakse , et kusagil siinkandis elavad liivatrollid , saladuslikud olendid , kellest keegi midagi ei tea . Nad ilmuvad alati ootamatult , nagu maa alt , ja kaovad sama äkki , jättes inimesed ilma toidu ja varustuseta . Inimesi nad , üllatav küll , ei puutu , kuid rändur ilma toidu ja varustuseta on surnud rändur ning seetõttu eelistavad Helesinistel Liivadel seiklejad trolle nähes esimesena mõõk haarata . Oma kääbuslikule kogule vaatamata on liivatrollid halastamatud vastased ning kahte poolemeetrist , nõelteravate otstega metallvarrast , mis nad ohu korral oma musta kuue avaratest käistest välja manavad , kasutavad nad kadestamisväärse osavusega . Vaid üksikud on kokkupõrgetest liivatrollidega elusalt välja tulnud ning võivad nüüd , aukartusvärin hääles , pajatada hämmastavast harmooniast liivatrollide liikumises , tänu millele nende võitlus on kui tants , mis vastast lummab ja uinutab , ta eksima sunnib ja siis ootamatult hoobi annab . Minust paremat mõõgameest on raske leida , kuid isegi mina eelistan kohtuda pigem arvukate mürgiste uruhuntidega , kes salalikult selja tagant ründavad , kui liivatrolliga . Tõuseb kuu ja uputab kõrbe oma külma valgusse . Väristan õlgu ja kisun nahkse vammuse keha ümber koomale . Olen harjunud kõigega - sellega , et liiv on siin helesinine , et päeval särab taevas kaks päikest , kuid ei suuda harjuda siinse kuuga , mis on hirmuäratavalt suur ja kumab ähvardavalt madalal . Kuud vaadates läheb mul seest kõik õõnsaks ning tekib tunne , et mingi hiiglaslik jõud surub mind kokku ja litsub kohe laiaks . Et veidikegi seda ängi vaigistada ja mõtteid kõrvale juhtida , õngitsen seljakoti taskust suupilli ning öösse kandub vaikne ja värelev viis , õrn nagu ämblikuvõrk . Värviliste sädemetena heljuvad helid üle öise kõrbe , põimudes pidevalt muutuvaks mustriks , mis silmapiiri taha kaob . Korraga tunnen , et pole enam üksi . Iga rakk mu kehas vibreerib , teatades võõra kohalolust . Mängimist katkestamata nihutan teise käe mõõgani ja surun sõrmed pikkamisi ümber käepideme . Asendit muutmata uurin ümbrust . Liivatroll seisab kümmekonna sammu kaugusel luiteharjal ja tema tume kogu on kui auk kuuvalguses . Kapuuts nägu varjamas , seisab ta seal ja näib kuulavat . Jätkan mängimist . Loon aina uusi mustreid , pööramata näiliselt mingit tähelepanu kutsumata külalisele , kuid keha on vedruna pingul , valmis välkkiirelt mõõka haarama . Aeg läheb , aga midagi ei juhtu ; troll seisab endiselt ja kuulab . Mängin veel ühe loo , siis veel ühe , tõusen seejärel ja jään mõõk käes ootama . Liivatroll tõstab aeglaselt käe ja mind ümbritseb korraga helide tulevärk . Taganen ehmunult - seda polnud ma oodanud . Helid kasvavad nõiduslikuks meloodiaks , mis voogab , mässides mind endasse , kõlades kord jõuliselt kui kauge kõue kõmin , kord saladuslikult kui öine tuulehoog , kord helisedes nagu hõbekellukesed kuupaistel . On veel midagi , millele ma ei oska nimegi anda . See haarab , lööb hinge kinni , raputab hingepõhjani . Eemal ühineb meloodiaga veel üks liivatroll , siis veel üks ja veel ... ja veel ... Midagi sellist pole ma varem kuulnud . Helid langevad võimsa kaskaadina , mattes mind enda alla , lahustades mind eneses . Helesiniste Liivade laul . Ülev ja suursugune ; hümn kõrbele ja neile , kes selles kõrbes aastatuhandeid on elanud . Vaatan mõõka , mida ma ikka veel käes hoian , ja panen selle siis ära . Seda ei lähe mul enam tarvis . Siis võtan suupilli ja ühinen meloodiaga ... ... kaua , väga kaua pärast seda , kui Sõna oli lõpetanud ja unustusse vajunud , jätkas Helesiniste Liivade laul oma elu . Ma läksin sellega kaasa , lahustusin selles , leidsin sealt iseenda ja selle kaudu ka vastuse oma küsimusele . Sellele suurele ja ainsale , mille järele ma tulnud olin . Vastuse Olemise Mõttele . Et kõigist maailma kohtadest ... Jah , just see lugu andis mulle viimase killu , mis mosaiikmõistatuse terviklikkusest seni puudunud oli . Ma mõistsin ka , miks Universumi Mõistus selle loo rääkimisega venitanud oli - varem poleks ma seda lihtsalt mõistnud . Poleks leidnud sealt seda liivaterakest , mida kõige enam vajasin . " Ma tänan sind , " ütlesin ma ja pühkisin põskedelt pisarad . " Ei , veel mitte , " sõnas ta ootamatult . " Ma tean , mida sa öelda tahad . Oota ! Lase ma räägin sulle veel ühe loo . Viimase loo . Loo Igavese Une Koopast ... " ... Igavese Une Koopa jälgi võib leida peaaegu kõigi Maailmakõiksuse tsivilisatsioonide muistenditest , saagadest või legendidest . Streeblastel esineb ta nimena Ecvisgalna , tworhlastel Haw Edd Ope ja haikuurlastel Qwess Dons ... //...lisaks sellele on ühiseks jooneks ka asjaolu , et Igavese Une Koobas arvatakse asuvat kusagil Universumi keskel , kuigi selle täpset asukohta ei paljasta ükski ... " Ma ei jõua enam , " tõi ta kuuldavale nõrga oige ja vajus silmili punasesse , palavikuliselt kuuma kõrbeliiva . Ta käed , mida katsid halastamatu päikese poolt põletatud villid , haarasid instinktiivselt veepudeli järele , mille ta juba rohkem kui neli Cantori ajaühikut tagasi tühjana minema oli visanud . Kukun ta kõrvale istuli , kuigi tean , et ei pruugi enam kunagi tõusta . Nii magus on hetkeline ahvatlus kasvõi korrakski jalgu puhata . Ja silmad sulgeda . Ja magada . Ja ... " Ei ! " karjub vähene kaine mõistuse raas mu peas . " Püsti ! Püsti ! See on su ainus võimalus ! Jätkata teekonda ! See on ainus võimalus ! " Ma ajan end vaevaliselt püsti . Kogu mu keha karjub valu käes ja küllap teeksid seda ka mu pragunenud huuled , kui neis veel vähegi elujõudu säilinud oleks . Jõuetu liigutusega müksan ma oma kaaslast . Ta isegi ei liiguta ning ta pärani avatud silmad karjuvad sama valu käes kui minu keha . Masinlike liigutustega tõstan sõbra õlgadele ja jätkan teekonda . Kusagil veevaeguse ja väsimuse hämu taga loetleb nõrkenud aju vaevaliselt käsklusi . Parem jalg ette . Vasak jalg ette . Parem jalg ette . Vasak ... ... neopolüetnoloogid nagu ... //...avaldanud arvamust , et Igavese Une Koopa näol peetakse alateadlikult silmas surma , mis erineva aja möödudes ühel või teisel viisil kõiki elusolendeid ees ootab . Just seetõttu leiame legendi koopast kõigi ... //...leitavate sarnasuste tõttu viinud mõttele , et taoline müstiline koht võib tõepoolest eksisteerida ... //...puuduvad igasugused tõendid ... Siin kõrbes ei ole kaljusid , kordan ma enesele , sajatuhandendat korda lähenevaid kivihiiglasi piieldes ; see on miraaž . Keha mu õlgadel oigab . See on ka ainus märk , et ta ikka veel elus on . Sügaval sisimas kordab kasvav meeleheide , et see pole enam oluline , et see on vaid kohtuotsuse edasilükkamine . Kuid lootus mu hinges pole veel kustunud . Kõrvuti väsimuse ja valu ja võitlusega elab minus kummaline teadmine , mille algupära ning algpõhjust ma määratleda ei oska . See teadmine on kasvanud alates päevast , mil me rännakule asusime . Teadmine , et seekord ootab meid ees midagi enamat kui lihtlabane seiklus . Teadmine , et ees on midagi suurt . Midagi tähtsat . Mitte tähendusetu surm hõõguval kõrbeliival . Ma tõstan väriseva käe ja puudutan silmapetet . Kaljud on olemas . On päris . Tunnen vajadust rõõmust nutta , kuid ka mu pisarad on ammu olematuks kuivanud . Ei , see , mis minus juubeldavat lootust toidab , pole mitte kaljud , vaid paari sammu kaugusel mustav koopasuu . Pääsemine põrgukuumuse käest . Varjupaik meid piinava päikese eest . Varju paik . Tunnen , kuidas mu põlved tarretiseks muutuvad ja ma kukun sõpra maha pillates punaliiva surmasülelusse . Maailm tõmbub pisikeseks kuivanud kamakaks ning silme ees läheb mustaks . Ükskõiksus lämmatab mind ja sosistab muinasjuttu surma võludest . " Miks just nüüd , " ahastab agoonias piinlev mõistus , " vaid paari sammu kaugusel pääsemisest ? " Ma leian end läbi elu suurima jõupingutuse . Püstitõusmine ei tule enam kõne allagi . Hääletult nuuksudes rooman ma sõpra kaasa vedades elu väravate poole . Veel pisut . Viimane pingutus . Halastava varjuna katab meid koopa jumalik jahedus . Alles nüüd avanevad mu häälepaelad ja valla pääseb karjatus , kuhu mahub kogu mu ahastus ja rõõm , meeleheide ja lootus . Siis kaotan ma iseennast olematuse põhjatutesse avarustesse . ... Marsil moondunud kujul tuntud kui ... //...Sinise Pudeli legend ... //...kohtame ka Vanal Maal ... //...ning Austraalia aborigeenide muistendid räägivad samuti müstilisest kohast , kus ... Ärkan külmast värisedes . Ringi vaadates mõistan , et päike on oma päevateekonna lõpetanud ja maailm on antud pimeduse meelevalda . Kusagil kõrbesügavuses uluvad panterhundid . Tänan õnne , et oleme leidnud vähemalt mingisugusegi varjupaiga - selliseks võitluseks , nagu me mõned päevad tagasi olime pidanud , pole me enam võimelised . Hirmsa kahtluse ajel kummardun oma sõbra kohale . Ei , ta pole veel surnud . Aeg-ajalt läbivad teda tugevad krambid , mis ta keha ebaloomulikult pulksirgeks sunnivad . Katsun ta laupa - see on kui tules . Kui see on kõrbepalavik , siis ... Me vajame vett . Kõrbepalavik või mitte , kuid ilma veeta oleme niikuinii hukule määratud . See on selgemast selgem . Vaatan veel kord uurivalt ringi . Vaatamata hämarusele märkan , et koobas , kus me end varjame , suundub kalju sügavusse . See ongi meie viimane kaduvväike lootus . Ehk on ürgkivi kauges sisemuses veel säilinud pisutki seda kõige elava alguse loojat - jahutavat vett , mida me praegu nii hädasti vajame ? Ja taas , tugevamana kui kunagi varem , ärkab minus teadmine ettemääratusest . Sõnulseletamatu , mõistetamatu ja ebaloogiline veendumus , et kõik on just nii nagu peab ja ma olen teel , et kohtuda oma saatusega . Ma tõusen tuikudes jalule ja liigun vastu tundmatule lootusele . On raske , väga raske . Mu kaaslane ripub mu najal elutu laibana ja raskendab märgatavalt mu liikumist . Iga paari sammu järel pean ma hetkeks seisatama ja hinge tõmbama , et ajada endast eemale pealetükkivat minestust . Ma tean , et iga järgmine nõrkemine võib olla viimane . Ja siis näen ma midagi sootuks ootamatut - käigu lõpus kumab kummituslik sinine valgus , mis iga mu jõuetu sammuga tugevamaks ja suuremaks muutub . ... magavad iidsetest aegadest pärit olevused ... //...meie maailm , kõik see , mida me oma küündimatuses reaalsuseks peame , kõik ... //...on nende olevuste unenägu ... //...unenägu , mis kestab sama kaua kui meie ilm , ja vastupidi ... Ma astun viimase sammu ja satun koopasse , millesarnast ma varem pole näinud . Tohutus meeleliigutuses vajun ma põlvili ja palvetan . Esimest korda elus . Kogu hingest ja ennastunustavalt . Ka parima tahtmise juures ei suudaks ma kirjeldada suursugust pilti , mis mu silmadele avaneb . Ei suuda ju keegi meist kirjeldada pimedale , milline on valgus , ega kurdile , kuidas kaunis meloodia end õhus lahti kerib ja selle tunnetega täidab . Kuidas kirjeldada ruumi , mis näib olevat lõputu ? Kuidas kirjeldada seda müstilist kõikeläbistavat valgust , mis näib algavat eikusagilt ja lõppevat sinus eneses ? Kuidas kirjeldada neid hääli , mis kord ähvardavalt ja juba järgmisel hetkel nii hellalt selles kõiksuseruumis kajavad ? Ei , see on võimatu . Kuid mitte see ei vapustanud mind hingepõhjani ega sundinud põlvili laskuma . Seda tegid Nemad . Jah , just nimelt Nemad , sest teisiti ei oska ma neid ebamaiseid olevusi nimetada . Neid on kümmekond ja nad seisavad selle tohutusuure ruumi keskel . Nad ei meenuta isegi kaudselt ühtegi elusolendit , keda ma olen näinud . Nad on võimsad ja samas haprad ; hirmuäratavad ja nii kaunid , et neilt ei saa pilku pöörata . Nad on ... jumalikud . Esmalt näis mulle , et tegemist on hiiglaslike skulptuuridega , mille võimsa kadunud rassi käed on kivist raiunud , kuid juba hetk hiljem veendusin , et see pole nii . Nad hingavad . Aeglaselt ja majesteetlikult . Nad magavad . Ma tunnen , et olen saavutanud eesmärgi , mille poole ma läbi kannatuste ja valu enese teadmata olin püüelnud . Arusaamatu sund , mis mind läbi katsumuste vedas , lubamata elutuna kõrbeliivale lebama jääda , on oma ülesande täitnud . Ma ei tea veel , kes Nad on ja milline on minu osa Kõiksuse suures plaanis . Ma tean vaid , et olen kohal ja miski muu ei oma enam vähimatki tähtsust . Pole kunagi omanudki . Ettevaatlikult asetan ma oma sõbra vastu kaljuseina istuli . Ma ei pea enam ta kohale kummarduma , et ta heaolus veenduda . Ta surmahägusse uppunud pilk ütleb enam kui tuhat jõuetut sõna . Millegipärast olen ma veendunud , et ta on õnnelik . Ma istun ta kõrvale , sulgen silmad ja sukeldun surmarammestuse halastavasse rüppe . Tuhande kajade korduv madal hääl , mis koopas valitseb , võtab mind oma embusse ja kiigutab hoolitsevalt võimsate käte vahel , saatjaks sinine valgus , mis mind ümbritseb ja isegi kinniste laugude vahelt minusse imbub . Nüüd tean ma juba , et see on Kutse . Ma tajun enneolematu selgusega , et mu rännak on kestnud kauem , kui ma seni arvatagi oskasin . See algas ammu enne , kui ma teadlikult midagi otsima asusin . Algas päevast , mil ma emaihu kaitse alt määramatusse sündisin . Mu esimene südametukse , esimene hingetõmme siin ilmas oli olnud esimeseks sammuks tollel pikal teel . Olin olnud teel läbi pikkade aastate , saatjaks pettumused ja igatsus Tähenduse järele . Olin meeleheitlikult rabelenud selles hetkes kahe Igaviku vahel , mida me meeltesegaduses eluks kutsume , otsides kättesaamatuid vastuseid Suurele Küsimusele ning lohutades end pikkadel öödel nõrkade valedega , millesse ma isegi ei uskunud . Ja kõik need aastad olin ma hinges kandnud olemise talumatut valu ning seletamatut üksindust , mis mind nõrkusehetkedel piineldes oigama olid sundinud . Kõik need aastad olid minus elanud vastus ja teadmine , mis ootasid kannatlikult seda ainuõiget kohta ja aega , mis kõikumatu järjekindlusega lähenes . See teadmine ettevalmistumisest millekski suureks , mis meis kõigis elab ... Ma võtan Nende kutse vastu . Aegamisi saan ma osaks Nende unest , mis on kestnud aegade algusest . Ma ületan piiri Looja ja Loodu vahel ; piiri , kus Lõpp ja Algus heleda sähvatusega teineteisele tähenduse annavad . Ma saan üheks iidse rõõmu ja kurbuse ja jõu ja jõuetusega - Kõiksusega , mis mind endasse mässides minu omaks muutub , minust toitub ja minust elab ; mis ongi mina . Ma uinun , et maailm saaks jätkuda ... Universumi Mõistuse hääl hääbus kusagil Lõpmatuse teises otsas . Vaikus seisis meie vahel nagu tohutu , etteheitva pilguga eelajalooline loom . Mõtlesin , mis oli sundinud teda jutustama just seda lugu . Ja just nüüd ? See lugu oli ju vaid omamoodi kokkuvõte kõigist senikuuldud lugudest . Ta otsekui koosneski neist kõigist ja kinnitas vaid seda , mida ma teadsin juba pärast eelmise loo lõppu . Ta ei öelnud sellega enam midagi uut ... Või siiski ? Üks lausekatkend ; üks ootamatu mõtteuid , mida ma olin viimast lugu läbi elades tajunud , oli mind juhtimas veel ühe , sedapuhku viimase avastuseni . See oli nii ootamatu , et pidin seda kontrollima . " Ma olen nüüd lõpetanud , " ütlesin ma välja selle , mida ta oli oodanud ja kartnud . Selle , mida ma olin valmis ütlema juba pärast eelmist lugu . " Ma olen enese jaoks Olemise Mõtte avastanud . " " Oled sa selles kindel ? " küsis ta ettevaatlikult ja veidi nukralt . Nüüd alles mõistsin ma seda nukrat alatooni , mis ta hääles juba pikemat aega varjul oli olnud . " Sa ju tead seda sama hästi kui mina , " laususin ma sõnu valides . " Sa tead mu mõtteid ja tundeid - oled kogu see aeg teadnud ja tundnud . Me oleme ju üks ? " Vastust ei tulnud . Ta oli kadunud . Olin üksi . Olin kogu aeg olnudki . Ma puhkesin naerma . Pidurdamatult . Hullunult . Mul oli olnud õigus . Olin asunud pikale ja ohtlikule rännakule . Põrkunud meeleheite , ebaõnnestumiste , kaotusevalu ja eksirännakutega . Olin rännanud Kõiksuse lõppu , kuhu isegi valgus ei ulatu ja kus aeg ja ruum lõpevad . Olin jõudnud Olemise ja Mitteolemise õblukesele piirile , et kohtuda iseendaga . Alles nüüd saabus selgus , mis enesest juba pikka aega ootamatute kõhklusesööstude näol märku oli andnud . Universumi Mõistuse leidmiseks polnud mul vähimatki vajadust üle koduläve astuda . Ta oli kogu rännaku ajal minuga olnud . Mind saatnud . Ta oli kõik see aeg minus elanud . " Koobas , " pomisesin ma . Jah , ka mina olin selle läbinud ... Ma polnud pettunud . Ehk oli see pikk teekond olnud ainus võimalus tabada Tõde , mis oli kogu aeg minu kõrval ja minus eneses olnud ? Ehk oli see Tõe leidmiseks ainus viis - tulla Kõiksuse lõppu , et iseendaga rääkida ? Eksida , et õnnestuda . Usun , et nii see oligi . Ei , ma polnud pettunud . Ma olin leidnud vastuse oma küsimusele . Olemise Mõte oli ja on suurem kui Olemine ja Mitteolemine kokku . Ka parima tahtmise juures ei suudaks ma seda jõuetutesse sõnadesse suruda . Olemise Mõte oli tohutult keerukas ja samas nii lihtne , et seda mõistaks ka sülelaps . Ei , ma ei saanud Olemise Mõtet sõnastada , kuid ma tunnetasin seda . Ta oli mu mõtetes , südames ja tunnetes . Oli seal kogu aeg olnud , kuid alles nüüd leidsin ma temaga püsiva sideme . Suutsin teda puudutada . Ta järele haarata . Teda enese jaoks mõtestada . Läbi Olemise Mõtte leidsin ma tee ta noorema venna - elu mõtte juurde . Just sellepärast kiirustasin ma lahkuma . Olin liialt palju endale kingitud ajast pühendanud Püha Graali otsingule . Nüüd tuli see tasa teha . Ma pidin õigustama Olemise triumfi Mitteolemise üle . Ma pidin domineerima Suure Olematuse üle . Ma pidin Elama . Nüüd alles mõistsin ma , et olin teinud sama vea , mis miljardid enne ja pärast mind - olin oma elu elamisega venitanud . Olin otsinud põhjusi ja vastuseid , mida ma tegelikult ei vajanud . Olin pühendanud suurema osa oma elust ettevalmistamisele . Ettevalmistamisele milleks ? Ei tea . Ei teadnud siis , ega tea ka nüüd . Poole päevateekonna kaugusel kohtasin ma üksikut rändurit . Mõistate mind ehk isegi , kui tunnistan , et olin siiralt rõõmus . Kohtusin ma ju üle tüki aja teise luust ja lihast olendiga . Alles siis mõistsin , millist üksindust ma olin tundnud , ja kui pikka aega . Üksindus oli saanud minuga üheks ja ma soovisin , et see lõpeks . Me rääkisime maast ja ilmast , sõime ja jõime ning olime rahul , et leidsime teineteises suurepärase vestluskaaslase . Ta meenutas mulle mind ennast sellisena , nagu ma varem olin olnud . Lõpuks küsisin ma rändurilt , millised tuuled teda siiakanti toovad . Küsisin , kuigi teadsin vastust juba ette . Ja ma ei eksinud . Vaid hetke kõhklesin ma , kui ta küsis mu käest Universumi Mõistuse kohta . Siis vastasin , et ta teekond on lõpule jõudmas . Ütlesin , et tal on käia veel vaid vaevalt pool päevateekonda . Loomulikult kiirustas ta pärast seda lahkuma . Ma ei mõistnud ta ruttamist ja õhinat hukka . Kuidas oleksingi võinud seda teha ? Teda ootas ees kohtumine Universumi Mõistusega . Kohtumine iseendaga , oma suurimate kahtluste , hirmude ja lootustega . Ja ennekõike ootasid teda lood . Kõik need lood Olemisest ja Mitteolemisest , Mõttest ja Mõttetusest , Elust ja Surmast . Need lood , mis olid temas juba tegelikult olemas , kuigi seda ta loomulikult ei teadnud . Veel . Sellele mõeldes mõistsin korraga , et on veel üks asi , mida ma pean tegema . Ma olin kuulnud lugusid , ma olin kogenud ... Tundsin , et pean jagama oma lugu ; lugu , mis on vaid üks lugude lõputus reas . See on üks Elu suurtest ülesannetest - koguda kogemust , seda talletada ja edasi anda . Võibolla aitab see lühendada kellegi Teed , aitab tal otsida õigest kohast ... Ma tean , et mu lugu ei suuda kellegi jaoks avada Olemise Mõtet . See võib viia Suure Tõe väravate lävele , ent mitte kaugemale . Viimane samm tuleb igaühel endal astuda . Selles olen ma kahjuks kindel . See ei rõõmusta ega kurvasta mind - see lihtsalt on nii . Karm tõsiasi oma vankumatuses ning muutumatuses . Nagu ma juba ütlesin , pole Sõnad võimelised Olemise Mõtet edasi andma . Kuid nad on võimelised edasi andma kõike muud . Need lood olid minu jaoks midagi enamat kui jutustus . Ma elasin neis . Ma olin osake neist . Ma olin need lood . Ma ei saa neid niisama kõrvale heita . Ma tahtsin , et kõik teaksid , kust Tõde otsida . Et keegi ei peaks võtma ette rännakut sinna , kuhu valgus ei ulatu ja kus aeg ning ruum lõppevad . Sinna , kus asetseb Olemise ja Mitteolemise piir . Et keegi ei peaks oma rännakul põrkuma lootusetuse , kaotusevalu ja pettumustega . Tõde on nimelt palju lähemal . On alati olnud ja saab alati olema . Tõde on meis enestes .