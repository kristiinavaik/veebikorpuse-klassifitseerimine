kirjak	ilu_orlau_jutt5.tasak.ela	Karen Orlau Lõpuks ometi hakkasid paistma bensiinijaama tuled . Andra ohkas kergendunult ja heitis silmanurgast kiire pilgu näidikule , mis juba mõnda aega punases alas tiksus . Osuti oli peaaegu põhjas . Oli ka viimane aeg ! Ta oli ise samuti parasjagu väsinud , sest selja taga oli üle kuue tunni sõitu ja sellest tervelt neli tundi kottpimedat käänulist maanteed , kus ei leidunud ühtegi bensujaama , rääkimata siis baarist või muust toidukohast , kus vägisi pealetükkivat und kange kohviga eemale ehmatada . Pimedad teeveered ei kutsunud peatuma , sest ümberringi laiuv inimestest hüljatud kõnnumaa oli sügiseselt kõle . Novembriöö , millesse ta auto tuledevihk ainult kitsa siilu lõikas , oli rõske ja põhjatu nagu pimedus akendeta keldris . Teeveered , puud ja lauged künkad , mis hetkeks tulede valgusesse sattusid , elasid päevasest hoopis erinevat elu ja olid pimedast hetkeks väljalõigatutenagi varjurikkad ja pahaendelised nagu pildid halvast unenäost . Raagus puud sirutasid pikki vihmamärgi oksi üle mantee ning Andra ehmatas iga kord , kui nende luised tipud auto külge riivasid . Iga kurvi taga ootasid üha uued ja uued raagus võsapuhmad ning ikka ja jälle võpatas ta ootamatut kriipimist kuuldes . Pikka aega ei olnud isegi mitte ühtegi autot vastu sõitnud . Andra kirus mõttes , et oli maki maha unustanud , sest selles kõrvadelehakkavas vaikuses tundus lõputu pimedus eriti rusuvana . Väsimus ja vaikus üheskoos mõjusid kujutlusvõimele halvasti — mõtteisse vajunud naine ehmatas tõsiselt korraga peeglis kummalist kaamet liikumist silmates ning avastas siis pahaselt , et oli ehmunud oma otsaesise peegelduse peale . See paistis peegli süsimustas ristkülikus tõepoolest kummituslik . Andra ei tahtnud ennastki eriti vaadata , sest kahvatus näos , mille ta küll peale esimest ehmatust kergendusega enese omaks tunnistas , paistsid silmade asemel vaid mustad koopad ning see mõjus võõrastust tekitavalt . Kõhedus tikkus ligi ja vägisi tekkis tahtmine üle õla piiluda ega keegi ometi selja taga ei istu . Juba ainult mõte , et see nii võiks olla , äratas vaikset magamatusest rabedat paanikat . Ta oli tõesti liialt väsinud , et edasi sõita . Andra mõtles , et tanklas peab kindlasti vähemalt paar tassi kanget musta kohvi jooma . Juba paljas mõtegi tulisele joogile mõjus virgutavalt ja pani vere soontes kiiremini tuikama . Bensiinijaama laternate kaitsvas valguses oli isegi väike tukastus mõeldav , kuigi mitte liiga pikalt , kui ta tahab hommikuks pärale jõuda . " Texaco " erekollane valguslaik mõjus sooja ja sõbraliku oaasina keset lauskmaa lõputut pimedust . Jaama ligiduses olid ka mõned madalad majad , kuid kuna ükski aken ei olnud valge ega ükski latern ei põlenud , siis paistsid need lihtsalt pimedusse sulavate teravaharjaliste küngastena . Andra ronis autost välja ja sirutas mõnuga pikast sõidust äravajunud selga . Klaasmaja paistis täiesti tühi olevat : ilmselt magas müüja kuskil tagaruumis . Ta lasi paagi pilgeni täis ja astus siis jaama sisse . Uksekell kõlises tasakesi , kuid keegi ei tulnud asja uurima . " Halloo ! " hüüdis Andra ja koputas letile . Veidi aja pärast hallootas ta palju valjuhäälsemalt , kuid ka sellest ei olnud kasu . " No kuulge ! " hõikas ta väsimusest veidi rabedamalt kui tavaliselt . " Ma ei taha just pealetükkiv olla , aga MA TAHAKSIN KÜTUSE EEST MAKSTA !! " Ta prõmmis rusikaga tüdinult letile , kuid ka see ei äratanud mitte kedagi . Andra kaalus , kas lihtsalt raha letile panna , kuid paari sajalist sinna vedelema jätta tundus kuidagi ebakindlana . Siis mõtles ta tassi kange kohvi peale ja leidis , et see tasub unekotist müüja ülesajamist . Lõppkokkuvõttes oli müüja kohustuseks töö ajal üleval olla ja tema oli väsinud ja vajas kohvi . Ta turnis üle lukustatud vahelati leti taha ja koputas kitsale " Personali " -sildiga uksele . " Halloo ! On seal keegi ? " Vaikus . Ta proovis linki . Uks polnudki lukus — link langes kergelt alla ja uks paotus . Andra seisis viivu kõheldes — veidi veider tundus niiviisi personaliruumi sisse murda , kuid siis lükkas ta ukse ikkagi lahti . Tilluke ruum oli tühi . Nagis rippusid kellegi teksad ja ruuduline särk , riiete all seisid kantud olemisega " Adidase " tossud , sokid sees rullis . Veider ... Polnudki kedagi . Väikese laua peal oli väike kimp longuvajunud lilli . Müügiruumist kostus kolinat . Andra ehmatas ootamatu hääle peale ning pistis pea ukse vahelt välja . Kaubariiulite vahel ei paistnud aga samuti kedagi olevat — ainult paar küpsisekarpi olid põrandale kukkunud ja lebasid kohatus korratuses otse leti ees maas . Ettevaatlikult puges Andra leti tagant välja ja sirutas käe küpsisekarpide poole , et neid riiulisse tagasi panna . Korraga kostis otse ta selja taga kõrvulukustav lajatus . Andra kiljatas ja poetas karbid käest . Tagaruumi uks oli kinni langenud . Selge , see oli ju kõigest tõmbetuul ! Naine hingas kergendunult pahinal välja ja väristas õlgu : polnud ime , et peale sellist öist sõitu närvid ülearu pingul olid . Ta kummardus asjalikult küpsisekarpide järele , sest näotu oleks neid olnud põrandale vedelema jätta . Kerge tuulehoog puudutas ta paljast kukalt , mis oli kummardudes pingule tõmbunud , ning mängis poisipeast väljaulatuvate pikkade juuksesalkudega . Talle tundus pisut kummaline , et " Texaco " ultramoodsas klaasist ja metallist karbis , mis silmale täiesti veatu vaakumpakendina tundus , oli nii tugev tõmbetuul . Andra oletas , et kuskil tagaruumis oli ilmselt olnud mingi väike õhuaken , mida ta polnud märganud . Mõistlikust põhjusest hoolimata tundus nii tugev tuul veidi kõhedana , tuuletõmbus või mitte . Need puudutused kuklal olid kuidagi reaalsed — elavad ja tahtlikud , nagu oleks keegi oma sooja hingeõhku talle vastu kaela puhunud . Tahtmatult judistas ta õlgu ja kuulatas . Ümberringi valitses täielik vaikus . Samasugune kõrvulukustavalt sügav vaikus nagu maanteelgi , selline , mis tekitas tunde , et on tahtlik ja eesmärgipärane , et kuskil on keegi , kes iga ta liigutust hoolega jälgib . See tunne muutus vastu Andra tahtmist üha tugevamaks ning see tegi ta tigedaks . Lollus kõik ! Ometi ta kiirustas , kui kotist raha välja otsis . Oma auto tundus hoopis turvalisemana , hoolimata sealgi valitsevast hirmutavast vaikusest . Vähemalt andis auto võimaluse kihutades hirmust vabaneda . Ta püüdis oma kiirustamist tahtejõuga ohjeldada — selles peitus üks salakaval oht , mida ta väga hästi tundis . Juba lapsepõlvest . Kui ta oli hirmu täis sellepärast , et pidi üksinda läbi hämara metsatuka koolist koju tulema . Mets tundus ohtlikuna , täis salakavalaid varitsejaid , kes teda hääletult puude varjus jälitasid , nii et ta neid ise ei näinud . Mida kiiremini ta kodu poole tormas , seda rohkem kartis ja seda kiiremini järgnesid jälitajad . Mõnikord tundis ta neid otse kuklas . Vanaema oligi siis talle triki õpetanud , millega kolle eemal hoida . Tuli ainult rahulike sammudega mööda teed kõndida ja mitte mingil juhul kogu aeg selja taha vahtida , ükskõik , kas praksus seal ootamatult oksaraag või kujutles ta kurja koletist endale kannule jõudvat . Ta pidi rahulikult edasi astuma ning mitte mingil juhul ärevalt ümberringi piiluma , sest see andvatki hirmule jõudu . Kui ta aga endast jagu saab , ei saa jälitajad talle midagi teha . Isegi , kui ta arvab , et nad tal täiesti sabas sörgivad . Andra oli seda kaua harjutanud , enne kui päriselt välja tulema hakkas . Sageli lõi hirmulaine üle pea , nii et jalad hakkasid iseenesest kiiremini käima , veel hullem oli , kui ta mõne ootamatu praksatuse peale kartlikult pead pööras . Siis päästsid ainult kiired jalad , sest siis ei suutnud hirmutulva enam miski peatada . Kui ta aga lõpuks enesest jagu saama hakkas ja kogu pika tee rahulike mõõdetud sammudega maha kõndida suutis , tundis ta ennast kangelasena . Ta ju teadis , et koletised on otse ta selja taga , sörgivad seal häbistatud karjana , suutmata midagi teha . Ta ei kavatsenudki kartlikult ringi vahtida või samme kiirendada — just tema hirm oli see , millest kollid toitu said , ning tal oli kindel plaan neid edaspidi näljas hoida . Nii oli ka nüüd : ta sundis käed rahulikuks ja valis rahakoti vahelt hoolikalt välja täpse arvu kupüüre , koputas need siis korralikuks virnaks kokku ning asetas letile . Tõmbetuul hingas ta kuklas nagu elusolend , kuid ta ei lasknud ennast eksitada . Rahulikult kritseldas ta väikese kirjakese , mis seletas , mille eest raha on jäetud , pani pastaka kotti — märkmiku tagakaane külge nahkaasakesse — ning tõmbas kotiluku kinni . Tuul mängis reklaamiplakatitega , pannes need plagisema , kuid Andra ei pööranud pead — ta ju teadis , et seal pole kedagi . Rahulikult avas ta ukse ning astus välja . Rahulikult sammus ta auto poole ... Pingutusest hakkasid ta reielihased värisema , kuid ta astus väga rahulike ja mõõdetud sammudega edasi . Arutule paanikale EI TOHTINUD voli anda . See oli tõmbetuul . Keegi ei hinganud talle kuklasse . Ta oli seal täiesti üksi . Täiesti turvaliselt üksi . Sealsamas seisab ta auto . Aeglaselt võtab ta võtmed taskust välja , avab ukse ning istub sisse . Rahulikult keerab ta süüte sisse ... Mootori vaikne surin , monotoonne , ootuspärane heli , mõjus turvaliselt ning paanikaängistus hakkas tasakesi leevenema . Ta lükkas käsipiduri maha , pani käigu sisse ja vajutas gaasipedaalile — harjumuslikud turvalised tuttavad liigutused . Krambis kaelalihased lõtvusid ja kurgust kadus hirmu metalne maitse . Kergendusega , kuid sõitu vaid hästi sujuvalt kiirendades heitis Andra peeglist pilgu kõhedusttekitava " Texaco " kaugenevatele tuledele . Korraga vajutas ta gaasi . Põhja . Seal , kus oleks pidanud särama " Texaco " tibukollane valgusoaas ning mõned magavad majad , paistis pimedusse uppuv väike lagunev kabel , ümbritsetuna vanadest viltuvajunud raudristidest . Valge udu taustal paistsid need eriti selgelt . Lahtilendav raudvärav tõi kuuldavale luusselõikava kriiksatuse . Vana Honda lendas maanteele nii kiiresti , kui ta pooleteistliitrine mootor lubas . " Püha jumal ! Püha jumal ! " habises Andra ja kihutas kaelamurdval kiirusel edasi . Pilk riivas veelkord — kõigest autojuhi alateadlik liigutus — tahavaatepeeglit ning ta nägi ... Ta poleks iial tohtinud selja taha vaadata . Mitte iialgi . Kümne hirmust hullunud sekundi pärast sai bensiinipaak tühjaks . Andra rebis reetliku tahavaatepeegli eest ja virutas autopõrandale , kuid see oli asjatu . Kabuhirm oli juba sündinud . Koletised , keda ta nii kaua oli näljas hoidnud , olid ta lõpuks siiski kätte saanud . Joosta ei jaksanud ta ammugi enam nii kiiresti kui kunagi tüdrukuna .