kirjak	ilu_raudam_janis.tasak.ela	Toomas Raudam Janis Heroiiniannus tema veres võinuks ta kohe tappa . Kuid seda ei juhtunud . Kui ta mõne aja pärast hotelli fuajeesse läks , polnud tal aimu , et oli suremas . Ta ajas juttu hotelli teenistujaga , paludes tal vahetada peeneks viis dollarit , mille eest ostis endale sigarette . Sellest ei tea paljud ... Janis nägi unes , et ta imeb ema rinda . Kuid rinnast ei tulnud piima , vaid viskit . Southern Comfort oli Janise lemmikmark . Rind oli joomiseks parem kui klaas või isegi pudel . Janis armastas juua pudelist . Pudelist ei tulnud ise , ei tulnud loginal nagu klaasist , pudelist pidi ise tõmbama ja kuni pudelis veel midagi oli , oli alati võimalus , et viimast rüübet ei tulegi . Et jätkub elu lõpuni . Või vähemalt järgmise päevani . Hommikuni , mis muutub mõne tunni pärast õhtuks . Eleventh Dooriks , Coffee and Confusioniks , Coffee Galleryks . Kus Janis muutus Bessie Smithiks . Mustaks , kes on valge . Kes tunneb valu nagu must . Valge ei tunne valu , aga ta tahab teada saada , kuidas see välja näeb . Või kui ta seda ei näe , siis näha seda , kes tunneb . Janis oli veidi üllatunud , et tema ema rinnast ei tule piima . Ema oli väga range , ta oleks pea kuklasse visanud , kui midagi sellist temaga oleks juhtunud . Ta viskas alati pea kuklasse , kui kurjaks sai . Sellegi üle sai ta pahaseks , kui nad isa ja õega Port Arthuri raudteejaamas kurjategijate pilte vaatasid ja isa ütles , et need on küll mõrtsukad ja vägistajad ja ei tea mis veel , aga nad on ka inimesed ja et seda , kes nad tegelikult on , ei saa teada sellest , mis neist piltide alla on kirjutatud . Emal oli pea kuklas , kui nad koju jõudsid , ju jõudis keegi keelt kanda . Janis piilus üles . Emal oli suur rind , nii suurt viskipudelit polnud üldse olemas , kuid viskit tuli sealt täpselt nii palju , kui tõmmata jõudsid . Olnuks emal väiksem rind , näinuks Janis rinna tagant ema nägu . Ema nägu oli kindlasti tõsine , kuid see ei tulnud sellest , et rinnas oli piima asemel viski , vaid hoolest ja hirmust – kas laps saab ikka kõhu täis ? kas ei jää väheks ? Rind liikus , ema pumpas näppudega rinda ja Janisel oli neelamisega tegemist . Ema , ära tee nii , et rind on klaas või karikas , kust õnnemahl ise suhu pritsib . Las ma saan ise õnnelikuks . Las ma ise imen . Janis tundis läbi une , kuidas ta peeretab . Ka see oli mõeldud ema jaoks . Kui laps ei oska veel rääkida , räägib ta kogu kehaga . Kõikide aukude ja pooridega , mis tema küljes siis on . Ema sai asjast aru , tema sõrmed piirdusid vaid sellega , et nibu Janisel suus püsiks . Janis tõmbas ise . See oli raske töö , kõige parem oli seda teha silmad kinni . Niipea , kui silmad lahti tegid , kadus jõud huultest ja lõugadest , kuhu hakkasid tekkima esimesed musklid – imemisest . Janis oli nagu koer , kes saab teha vaid üht asja korraga . Kes nähes ei tunne lõhna . Ning kes haistes ei näe . Janisel oli ainult üks meel korraga ja tal oli sellest hea meel . Ta kas laulis või suri . Surra oli raske . Kui polnud elanud . Ühtainsatki päeva . It's all the same fucking day , man , 'cause tomorrow never happens . Rinna tagant ilmus nähtavale ema nägu . Ta tahtis veenduda , kas tema laps on ikka alles või on keegi tema asemel sülle roninud . Bella . Bella oli väike koeranäss , temalt võis kõike oodata , kord oli ta hommikul Janise voodisse roninud ja kui Janis ärkas ja käe kobamisi , silmad poolkinni , välja sirutas , puutusid näpuotsad midagi märga . See oli Bella laps , viimane , sest Bella oli juba vana ja laps oli surnud , aga Bella lakkus teda ( selle peale oli Janis ärganud ) , nagu võiks lakkumine lapse ellu äratada . Bella armastas kõiki , ema ja isa , aga kõige rohkem armastas ta Janist , tõi talle rotte , kelle ta maja alt kinni oli püüdnud , ja lapsi . Laps ellu ei ärganud , Bella silmad olid suured , suuremad kui pähe oleks mahtunud , kui Janis lapse temalt ära võttis . Ta ei tulnud isegi Janisega kaasa , kui Janis kööki läks ja märja tombu pliidi alla pistis . Kui ema tule alla tegi , istusid nad mõlemad Bellaga pliidi ees ja kumbki ei saanud aru , miks nii pidi olema . Janis ootas , millal ema lõhnast aru saab . Aga ei saanud , tal oli vist nohu , või ta mõtles millestki , mis oli tugevam või siis oli Bella nii vana , et tema lapsed enam ei lõhnanud . Lõhnasid nagu puuhalud , mis olid olnud puud . Kui Bella Janist oleks hammustanud , poleks ta teda enam armastanud . Kuid Bella ei hammustanud , ta leppis kõigega ja see oli imelik . Janis ei tahtnud olla nagu Bella , rumal oli ju anda , ise midagi vastu saamata . Kuid kõik see , mida Janiselt võtta oleks saanud – mõtted ja tunded – , olid temas nii sügaval peidus , et vahel ei uskunud ta isegi , et ta pole mitte üleni tühi tünn , vaid anum , mille põhjas on tilk ja mille küljed on niisked . Nagu pudel . Janis oli nagu pudel . Äkitselt ema karjatas ja viskas Janise käest nagu märja kaltsu . Nüüd nägi Janis ka ema nägu . Ema oli kohkunud : " Siga , siga ! " Janis ärkas ema hääle peale . Seekord päriselt , mitte unenäost unenäkku , nagu siis , kui ta jälle tarvitas . Janis oksendas . Okse oli kollane nagu hiina siid või sidrun , kuigi ta oli joonud puhast . Puhast viskit ja otse pudelist . Kaugel kohises . Oli see ookean ? Või saalitäis rahvast , kellele ta oli loopinud tükke oma südamest . Ta suudab veel mõelda . Süda oli puhas . Kuid sellest puhtusest hakkas valus ja sellepärast Janis jõi . Ja tarvitas . Ja laulis . Polnud hullu midagi . Kui süda oli puhas ja okses tükid . Punased tükid . Millest ? Söögist ? Janis polnud juba mitu päeva midagi söönud . Neerudest ? Maksast ? Häälepaeltest ? Jah , need olid tema häälepaelte veritsevad tükid . Janis jooksis vannituppa . Ta lootis seal ennast tühjaks oksendada , kuid pidi pettuma : peeglist vaatas vastu tuttav nägu , põskedel punased plekid nagu Hollywoodi hooral . Hoor ei kavatsenud oksendada , vaid uuris oma põski ja silmi . Peegel läks enne uduseks , kui ta silmi näha jõudis . Plekid oli ta ise põskedele maalinud . Ta oli teinud ennast iseendaks . Inetuks . Seaks . Pimegi pidi märkama : Janis on ilus , nii inetu , et ilus ning tal on õigus endale nõuda seda , millest teised unistadagi ei julgenud – armastust , armastust , armastust . Ta küsis seda enne ja pärast – armastust . " Armastad sa mind ? " küsis ta selle käest , kes teda oli armastanud . Ja mida too ( tavaliselt ilus poiss ) ka ei vastanud , Janis käest kuulis ta üht : " Ma ei usu . " Mitte keegi , kes Janist olid armastanud , ei öelnud tõtt , seda et nad teda ei armasta . Keegi ei öelnud ei ja see oli jube . See ajas oksele . Janis lasi silmad alla . Ta ei vaadanud enam endale otsa ja sellest oli kasu : suust purskus uus juga . Juga vahutas äärtest , vaht oli õhuke ja paistis läbi , kuid keskelt oli juga paks ja kollane ja punane . Nagu härra Oakes , kui ta hulluks läks ja tema naine teda plekkkulbiga taga ajas . Härra Oakes , kes elas Port Arthuris nende peal , jooksis trepist alla õue , naine tema järel . Janis oli seda oma silmaga pealt näinud : hulluksminemise ja tagaajamise vahel polnud vahet , kui kulbiklobin oli olnud päeval , siis juba samal õhtul oli kiirabi ette sõitnud ja mehe ära viinud . Naine polnud mitu päeva nägu näidanud , nagu oleks tal häbi . Janis lootis , et naine on häbist ära surnud , kuid nii ei olnud , Port Arthuris teati rääkida , et ta valmistab tuba selleks ette , kui mees jälle koju tuleb ja tema eest peab hoolitsema . Härra Oakes sai , mida tahtis , teda armastati . Ka Janis oleks tahtnud , et keegi teda kulbiga taga ajab . Aga ei ajanud , teda tahtsid ainult need , kellel oli raha tarvis . Kellel polnud raha ning kes elasid Janise arvel . Nad kõik rääkisid , kuidas nad teda armastasid . See kukkus neil loomulikult välja . Justkui tõesti , justkui päriselt . Janis oli riietega magama jäänud . Tal oli seljas must siidpluus läikivate litritega , iga litter oli väike peegel , kuhu vaadates võinuks tuhandekordselt vähendatult näha oma nägu . Sinna võinuks vaadata need , kes teda armastasid . Või kes ütlesid , et armastasid . Kuid sinna võinuks vaadata ka need , kes talle sea tiitli andsid . Janis oli siga – " Texase Ülikooli Kõige Inetum . " Nad mõtlesid ( kui üldse mõtlesid ) inetu ja sea all Janise käitumist , tema riideid , katkiseid teksaseid ja pikki pesemata juukseid , kuid Janis sai aru , kui sügavale tema sisse nad näha oskasid . Janise sees kükitas ( just nimelt kükitas , püsti tõusta teda ei lubatud , kuid vahel ta karjus – " Try , babe , try ! Try , try , try , try , try ! " ) väike tüdruk , põsed tedretähni ja vistrikke täis tikitud , ja väikse sees oli veel väiksem ja veel koledam , kes karjus veel valusama , kähedama , verisema häälega . Kõige viimast , kõige väiksemat , kõige valusamat polnud Janis enda seest veel kätte saanud . Kuigi kõik ootasid , ootasid , millal sünnib valu-laps , kes mõistab kõikide inimeste valusid . Mõned mõtlesid , et nägid teda . Ja kirjutasid arvustusi , kus Janist võrreldi kõigega , mis oli terav – klaasikilluga , ziletiteraga , aknaklaasil krigiseva küünega . S-s-sitting down by my window , looking at the rain Ja Bessie Smithiga . Janis tahtnuks olla nagu tema : valu , mis ei teinud enam haiget , sest oli kehast väljas . Kuid ikka leidus keegi , kes rikkus kõik ära : " Bess suri vaesuses , Janis kraabib oma häälega kokku miljoneid . " See oli solvav , sama solvav kui siga . Janis oli siga isegi unes , ka ema mõtles , et tema tütar käitub nagu siga , käib riides nagu mustlane ( kuigi ka emale meeldisid kirjud kirkavärvilised riided ) ja joob nagu loom . Ta oli ta sülest maha pillanud ega kavatsenud enam kunagi üles võtta . Ta opereerib endalt rinna , sest sealt on imenud mitte laps , vaid loom . Ta ei taha olla sea-ema , ema-emis . Janis oskas näha pilte . Ja värve . Kuid pildid olid paremad siis , kui ta tarbis . Värvid olid siis selgemad . Kuid raame polnud . Ilma raamideta pilte Janis kartis . Ta kartis elu . Ja inimesi , kui neis polnud valu . Janis puhastas oma pluusi . See oli pritsmeid täis . Janisel oli pluusist kahju , tal oli pluusi ees häbi . Pluus piinas teda , ütles : " Sa pead mu puhtaks saama , kui tahad ise puhas olla . Minu puhtus on sinu puhtus . " Pluus rääkis Janisega , nagu oleks ta teda armastanud . Kuid selleks rääkis ta liiga targalt . Nagu Bob Dylan , siis kui ta ükskord talle oli helistanud . Ta kartis teda , ainult üht inimest kartis ta sellepärast , et temas oli rohkem valu kui temas endas . See inimene oli Dylan . Tema oli Janis , Janis Joplin . Nii ta talle ütleski : " Mina olen Janis Joplin , ma olen kuulus . Kui inimesed mind kuulevad , ei häbene nad enam oma tundeid . Kui ma siia tulin , oli rongis sama palju inimesi kui aastas päevi , aga ma sain nikku ainult nädala jagu . Miks ? " Telefon oli tükk aega vait , kostis ainult summutatud matsutamine ( õgis ta temaga rääkides tõesti makarone ? ) , seejärel aga ( nüüd puhastas ta vist tikuga hambavahesid ) – " Mis paneb ... teid arvama...et olete ... Janis Joplin ? " Dylan oli Janise viimane iidol . Pärast tema kadumist kadus maailmast ka valu . Vähe seda veel järel oli , kuid kõik , mis oli , oli temas , Janises , Joplinis , seas . Tal oli meeles , kuidas nad talle diplomi aulas kätte andsid . Diplomil olid raamid , kuid see , mis sinna oli kirjutatud , voolas raamide vahelt välja . Selles polnud küll midagi uut , nii oli teda juba kodus kutsutud , ta oli seal olnud poiss , mitte tüdruk ja seda ei sallitud , kui tüdruk käis poistega , jõi , suitsetas ja ropendas . Kuid kuidas nad seda tegid – salakavalalt naeratades , üksteist küünarnukkidega müksides , naeru kihistades ! Selline oli Texas , selline oli maa , kus ta elas . Ameerika , kus ei usutud ei armastust ega sittumist , mõlemad olid ühtviisi ebameeldivad , neist ei räägitud nagu surmast , mida polnud olemas . Ja kui leidus üks , kes seda tegi , siis naelutati ta häbiposti . Ka pärlid kaelas oli rokased . Kuid neid oli kergem puhastada kui litripeegleid pluusil . Janis kastis näpuotsa vette ( vann oli ääretasa , järelikult kavatses ta vanni minna ? ) ja puudutas sellega üht litrit . Peegel läks uduseks . Väike litter nuttis . Seda oli võimatu taluda . Janis võttis vannikapist süstla . Väiksena oli ta arvanud , et süstimine on valus . Ongi . Aga siis ta veel ei teadnud , et on valusamaid asju . Naabripoiss ( sama , kelle isa ema kulbiga hulluks peksis ) oli talle näidanud , kuidas süstitakse . Bobby Oakes polnud narkomaan , vaid suhkruhaige , ta süstis ennast juba ammu ise . Bobby unistas , et temast saab Clyde , kes hävitab enne seda , kui politsenikud ta sõelapõhjaks lasevad , oma armastuse . Ja unistuse . Aga politseinikud ei tea , et lasud tabavad vaid süstikohti , et tema kehal pole kohta , kus poleks auku ja et kõik augud on vaid armetu kordus , mille jaoks poleks tarvis püstolit . See oli Bobby kättemaks maailmale ning Janis oli lubanud tal aidata unistust täide viia aidata , küll mitte Bonnie'na , selleks oli ta liiga vana ning kõlvanuks Bobbyle äärmisel juhul kas vanemaks õeks või tädiks . Ta teeb seda , ja sureb õnnelikuna , just seda oli Bobby tahtnud . Kuigi nad polnud omavahel kunagi tõsiselt rääkinud , ainult lõõpinud , teadis Janis seda . Teadis endast . Soon krudises . Janisel olid head sooned , kuid kui oli kiire ja praegu oli , siis eelistas Janis käeselga . Käsi tahtis eest ära minna , ta kartis valu , mida peaaegu polnud , kuid see , mida tahtis Janis ja soovis käsi , olid eri asjad . Janis võttis vanniservast kinni . Ka serv krudises . Sõrmed kuulasid sõna , käsi seisis paigal . Läbi torgata ei tohtinud . Janis kuulis , kuidas nõel ühest sooneseinast läbi kraksab . Ettevaatlikult , kuulmist pingutades ( kui kohises , oli ta veres sees ) lükkas Janis nõela soones edasi . Ta nägi verd ja kuulis kohinat . Kõik oli O.K.. Janis surus aeglaselt kolbi . Kui nüüd keegi helistab ? Janisele helistati tihti , kuid alati oli ta enne ära teha jõudnud . See võis tulla sellest , et ta tarbis harva . Või ( Janis itsitas ) siis oli sõpru vähe . Myra oli tema sõbranna , ta ajas ka bändiasju . Janis ütles talle , et võib Sethiga magada , kui tahab . Ta oli tõstnud toru hargilt , nõel käsivarres . " Mida sa teed ? " küsis Myra . " Situn . " " Ei usu . " " Usu ikka . " Aga Myra ei uskunud , ta tundis häälest , mida Janis teeb . Sittumise hääl oli teine . Janis kuulis ise , kuidas tema hääl läheb peenikeseks nagu lapsel , kes loeb luuletust . Lõpuks laps kähises , kuid luuletus polnud läbi , mõni rida oli veel jäänud , kõik ootasid , kas ta jõuab lõpuni või lämbub enne . See oli võõras hääl , kuid kuni tal olid ümber raamid , sai ta rääkida ja öelda , et mõnest asjast saab ta aru , mõnest mitte . " Janis , sa ei suuda olla õnnelik ! " " Sul on õigus , Myra . " Janis tõmbas nõela soonest välja ja jäi ootama . See oli väga puhas kraam , kui seda proovida tahtsid , pidid poole vähem tegema . Kui kõigest aru said , kui kõik oli lihtne ja loomulik nagu puhtad värvid , siis võis karta , et oled üle doseerinud . Kui akna taga laulis lind ja sa kuulsid seda nagu esimest korda ; kui haukus koer ja sa olid sellest õnnelik , nii õnnelik . Paar korda oli seda Janisega juhtunud . Väga raske oli aru saada , et sa oled elus , kuid veel raskem oli mõista , et sa pole surnud . See oli uskumatu . Uskumatu ja tõtt öelda hea oli jälle tunda seda tunnet , et oled äsja ilmale tulnud . Ning et kohe pistetakse sulle hammaste vahele rinnanibu , kust tuleb sooja piima , mis pole veel jõudnud muutuda viskiks . Viski krudises hammaste all nagu nõel või vanni servast kinni hoidvad sõrmed . Janis oli istunud baari lähedal pargis , kui üks pikk neeger temast mööda läks . Neeger oli nii pikk ja nii must , et kui ta naeratas , tundus see Janisele veider . Nagu ei võiks pikad ja mustad neegrid naeratada . Nagu peaksid nad sellest hoiduma . Nagu Janis peab ennast eemal hoidma kõikidest ilma valuta inimestest . Neist , kes teevad valu muuseas , möödaminnes . Kuid kui Janis pingilt üles tõusis , et teispool teed kätt lehvitava ( ja röökiva ) Sethi poole minema hakata , nägi ta oma jalgade vahel väikest valget paberpakki . Nagu oleks see tema laps , kelle ta oma sülest maha on lükanud . Sest laps on nii kole ja vastik ja hammustab nibu verele . Sellest vist ka tema viimane uni . Ja okse . Janis korjas paki üles . Enne vaatas ringi – äkki on see lõks , neeger erariides võmm ? Kuid õnneks ei . Või kahjuks . Kui tal praegu ainet poleks , mis ta siis teeks ? Helistaks Myrale , ütleks , et ta võib Sethiga magada . Kuid seda ta juba vist ütles . Kui ta praegu nii teeks , saaks Myra kohe aru , milles asi . Janis otsustas Sethiga abielluda nii kiiresti kui võimalik . Kõikide teistega läks tunne enne üle , kui ütlemiseni jõudsid või öelda lasid , Sethiga mitte . Seth oli pärit rikkast perest , see võttis maha kahtlused , et ta armastab teda raha pärast . Ka polnud ta selline , kes kogu aja takka kiitis . Või valetas . Ei , ta ütles ausalt – " Mina nii palju juua ei jõua , Janis ! " – " Aga armastada jõuad ? " – " Ainult siis , kui ma joonud pole . " See oli aus vastus . Sethil oli mootorrattas , Harley Davidson , mis läikis ja krudises nagu vanniserv . Janis hoidis ikka veel vanniservast kinni , mõnikord juhtus , et pärast süsti tulid krambid . Krambid ei kestnud kaua , kuid parem oli kuskilt kinni hoida . Janis lasi ennast Sethil sõidutada . Alati kui nad künkast üle kihutasid , oli Janisel väike orgasm . Just selline , mis sobis Sethi riistaga . Mis oli rattana suur ja riistana väike . Kui nad L A-st San Franciscosse sõitsid , oli Janisel täpselt sama palju kordi hea , kui aastas päevi . Sethile ta sellest ei kõssanud , hakkab endast ( või oma rattast ) teab mida arvama . Korrad ei tulnud ühtlaselt , nad polnud sätitud mitte kilomeetrite järgi , vaid tihenesid tee lõpupoole . Lõpupoole oli rohkem mägesid , kurve ja kohti , kus tee järsku ära lõppes ja ratas õhku tõusis ja kivina alla prantsatas . Janis väsis nii ära , et jäi ratta seljas magama . Kuid ta hoidis Sethist ka unes kõvasti kinni . Unes ta uskus , et teda armastatakse . Unes kadus ta ise ära . Alati , kui nad kuskile sõitsid , jäi Janis magama . " Mõtle , kui kihvt , " ütles ta Sethile , " Janis Joplini lühikese ja õnneliku elu lõpp mootorratta seljas ! " Just nii kujutas ta ette ajaleheartiklit , kus teatatakse tema surmast . Tal oli üks hea sõber , kes oli ajakirjanik ja kirjutas , mida Janis tahtis . Tema nimi oli Sarah , ta häbenes oma juudi päritolu ja sõi kõik toidud , mis talle pakuti , korralikult ära . Sarah ei sallinud Myrat , kuid Sethi üle olid mõlemad rõõmsad . Nad soovisid Janisele head , kuid olid teineteise peale kiivad , kui tunded mängu tulid . Seth jääb muidugi ellu . Seth armastas teda ka pärast armastust . Pärast elu . Lühike ja õnnelik , see peab pealkirjas sees olema . Kuid kas kõik saavad sellest ikka õiesti aru ? Suitsud , kus on suitsud ? Janis on toas üksi . Kardinad on sinepikollased . Suitsu peab ta saama , muidu ta sureb . Kui Hendrix suri , oli Janis hirmul . Kuid ka õnnelik , pole ju võimalik , et Jimi ja tema kõngevad ühel ja samal aastal . Ta oleks tema käest tahtnud küsida : " Kuidas sulle meeldib minu uus karje ? " " Janis , sa oled parem kui mina , ja sa tead seda . " " Ma ei usu sind , Jimi . " " Usu ikka . " " Ei , ei usu . " " Miks ? " " Sa ei armasta mind . " Ka Dylani käest tahtnuks ta teada , mida ta temast arvab . Kuid Bob oli tema peale sülitanud . Janis olnuks selle üle õnnelik , kuid pritsmeid polnud , oli ainult külm telefonitorutunne . Toru krigises nagu viski , vann või nõel . Janis läks alla . Hotelli fuajee oli hämar , laua taga seisis neeger . Ta magas püstijalu nagu elevant . Janis oli lapsena lugenud , et elevandid magavad palmitüve najal ja pärismaalased kasutavad selle ära ja saevad salaja puu maha ja elevant kukub koos puuga ja ei saa enam püsti . Kuid neegrit ei saanud saagimisega tappa . Neeger oli ise tapja , ta tappis elevandi . " Arthur ! " " Yes , M'm . " Arthur magas edasi . Teda oli raske üles äratada . Ellu , mitte uude unne . " Arthur , anna suitsu ! " " M'i suitseta . " Arthuril olid raudsed närvid . Ta oli nagu kurjategija raudteejaamas , kes oli sooritanud kõik kuriteod , kuid polnud milleski süüdi , sest oli inimene . Kui ta üles ärkab , lõikab ta Janisel kõri läbi . Janisele tundus , et sellest on vähe . Janis pistis käe kleidipõue ja upitas rinna üle ääre . Rinnanibu – vasak – läks kohe kõvaks nagu kork . Ta oli selle kleidi ( valge lillelise pitsiga , madala dekolteega ) spetsiaalselt selleks selga pannud , et teda ära tuntaks . Et kõik , kes teda näevad , teaksid – see on Janis , Janis Joplin , kelle hääles on ahastus ja karjed , palju väikseid ja valusaid karjeid . Janise rinnad olid lamedad ja lössis nagu poolenisti õhku täis jalgpallilohvid , kuid nibud olid kikkis , vasak paremast veidi suurem ja kõvem . Algul mainititi nibu kõikides arvustustes , siis unustati . Ema oli sellest teada saanud ja talle kirjutanud . Üllatuslikult ei olnud ta kuri . Ema arvates pidanuks ta näitama mitte vasakut , vaid paremat nibu . " See on sul ilusam , ma tean , see on võib olla ainus asi , mille oled pärinud minult , kallis Janis . Kui ei usu , küsi isalt . Ja võta minu nõuandeid edaspidi kuulda . " Arthur ärkas , muigutas oma pakse neegrihuuli , nagu oleks tal suus magus piim . Janis lasi rinna rinnahoidjasse tagasi , ta ei tahtnud , et Arthur hakkab arvama , nagu tahaks ta temalt muud kui suitsu . Arthuril võis olla , oli kindlasti muudki . Ei , praegu mitte , praegu pole tal midagi vaja , ainult suitsu . Kuid kui Arthur oli talle sigaretipaki andnud ( taskust ) ja selle eest raha võtnud ja viiest dollarist täpselt tagasi andnud , ütles Janis : " Arhur , kas sa tahaksid mulle osutada ühe teene ? " " Miukse , M'm ? " " Tule minuga numbrisse . " " Kelleks te mind peate , M'm ? " Lõpuks ta siiski tuli . Viie dollari ja suitsude eest , mis ta tema käest ostnud oli . Janisele neegrid meeldisid . Talle meeldisid nad isegi siis , kui nende sõrmed olid täis kuldklotsereid , suud kuldhambaid , käte ümber aga kõlisesid ketid ja võrud ( nagu Janisel endal ) . Little Richardi alligaatorinahast kingadel olid teemantkontsad , tema peenist ilustasid nahka õmmeldud peened pärlid . Ka Janis oli pärl . Nii teda hüüti – Pärl . Arthur oli midagi vahepealset . Kuldhambaid polnud , kuid krussjuuksed olid siledaks kõrvetatud . Ta tahtis Arthurit veidi karistada . Teha valule valu . Mina olen valu , valu ja piin , sellega hooplesid ka põrguinglid , kuid üks neist oli Altamos tera andnud ja see üks oli must olnud . Kui must tahtis olla mustem kui oli , muutus ta tapjaks . Kui valge , siis miljonäriks . Pildid peas läksid üha selgemaks , ka vastikutel asjadel nagu tapmine nagu narkootikumid nagu valu nagu kurbus nagu üksindus ( Janise lemmiklaps ) oli äkki mõte . Kuid mõtet lahutas mõttest raam , terav äär , mis ei lasknud kõiki asju ja mõtteid üheks heaks asjaks kokku sulada . Surmaks . " Noh , kuidas oli ? " küsis Janis . Ning itsitas . Karjumine tegi kõri kuivaks . Nagu lavalgi , võttis ta pudelist lonksu . Ta ihub ennast jälle teravaks . " Lõikas nagu noaga , " vastas Arthur . Arthuri nägu oli nagu kivist . Ta istus tema ees toolil . " Sa valetad . Tead sa , kes ma olen ? " " Janis Joplin , Big Mama . " " Mida sa minust tead ? " " Big Mama tuli Texasest , tal olid seal väiksed vastuolud , need panid ta liikuma , blues tõi Mama Friscosse . Poleks bluesi , poleks ka Big Mamad . " " Vastuolud , Arhur ! ? Tead sa ka , mis minuga juhtus , mida nad minuga tegid ? " " Mida , M'm ? " " Aa ... aa ... aa . " Karje oli lühike , just selline kargab meloodiast välja . Nagu nibu kleidist . Nagu noot , mis ei tule suust , vaid kehast , jalakannast , põlvest , kõhust . Kuid ta ei karjunud seda , mis oli tal hinges , see karje oli veel sündimata , seda tuli veel harjutada . Ta harjutab Arthuri peal oma karjeid . " Nad tegid sulle haiget , Big Mama ? " " Väga , Arthur , väga . Kui sina mulle nii ütled , siis ma usun , sinu veres on nii palju valu , sa isegi ei tea , kui palju , sa ei saagi teada , sest oled oma pea siledaks kõrvetanud ja naha ära talkinud . " " Big Mama ei räägiks nii , kui ta teaks ... " " Mida ? " " Arthuril suri eile väike beebi . Kui ema ta rinna küljest ära võttis , oli ta sinine . Nagu oleks rinnas olnud mürk . " " Anna mulle andeks , Arthur ! " Arthuri silmad hakkasid kinni vajuma . Ta oli näinud Janise rinnanibu ja kuulnud , kuidas ta karjub . Nagu haavatud öökull , nagu koeralita , kellelt on tema laps ära võetud ... " Nancy põsed olid ka roosad . Muidu oli sinine . " Mida peab Big Mama selle peale kostma ? Ta saab aru , mida roosa tähendab – surma . Sama asja oli öelnud Myra , ta oli teda hoiatanud , et ta jälle tarbima ei hakkaks . Surmaga ei mängita , sa ju nägid , mis juhtus Jimiga . Tal polnud oma elu , ta elas seda , mida teised elada ei julgenud . Ka Janisega on sama lugu , sama , mis suurtega , ta on ainult õige vähe väiksem kui nemad , Bob ( perseauk ) , Jim ( heamees ) ja Jimi ( persevest ) . Dylaniga võiks ta ära leppida ... Morrisoniga ... Miks on valu nagu käsn ? Miks pole tal enam valus ? Miks mäletab ta kõike , nagu oleks see juhtunud kellegi teisega , mitte temaga . Kas tähendas see seda , et pildid sulasid kokku ? She has robes and she has monkeys Lazy diamond studded flunkies She has wisdom and knows what to do She had me and she has you See oli tema , Janis , ta teadis seda . Miks armastavad teda need , kellel pole enda elu , kes elavad võõraid elusid , müüte , mille nad ise on loonud ? Jim Morrison , laulja , filosoof , poeet ja persevest . Jim oli nagu see mees , keda tema naine kulbiga taga ajas ja lõpuks kätte sai ja mees läks hulluks ja toodi koju , kus teda armastati . Janist nähes oli ta peatunud ja häbelikult naeratanud ja see hetk sai saatuslikuks , naine jõudis talle järele ja lõi , lõi mitu korda , enne kui mees märkas edasi joosta . Oli mees juba siis hull ? Oli Morrison hull tema peast juukseid välja tirides ? Või siis , kui viski , õlu ja veri kõrvust välja purskusid ja nired mööda põski alla voolasid ? Janisel polnud tarvis tundeid , mis olid teeseldud , armastust , mis oli vihkamine . Ta oli kirjutanud need read , mis olid nii võltsid , et tundusid olevat siirad . Jim oskas olla nii suur kui väike . Kehv ( keskpärane ) poeet , kes tegi oma andetusest särava talendi . Janis oli tahtnud saada kunstnikuks , kuid siis oli ta kohanud kedagi , kes oli temast andekam ja Janis oli loobunud . Ta pidi olema kõige suurem , kõige parem , kõige täiuslikum ja kui seda ei saanud , siis ta seda ka ei tahtnud . See , milline Jim tegelikult on , tuli välja siis , kui ta Hudsoni hotellis õhtusöögil kala peast silma lusikaga kätte saada püüdis , aga ei saanud . Kala laiutas keset lauda , pikk ja suur nagu neeger , kes talle pargis vastu tuli ja Jim ei saanud sellega hakkama nagu neeger naeratusega . Kollakashall silmatera ei jäänud kuidagi lusika serva taha . Kui Jim tahtis silma kätte saada , pidi ta terve kala ära sööma . Jim oli täis , kuid see ei lugenud . Ta nägi , et Janis teda vaatab . Ja itsitab . See ajas ta raevu . Ta haaras Janisel juustest ja tõmbas . Janis ei saanud enne aru , kui nägi Jimi pihus sulge . Sule ümber olid juuksed , rasvane juuksesalk tema peast . Janis tundis , et pealagi õhetab , kuid mitte enne , kui nägi . Nägi , et Jim on tema peast juuksesalgu välja tõmmanud , kuid kõige rohkem oli tal kahju sulest , ta torkas neid endale alati juustesse , kollaseid ja siniseid , kirjuid . Myra meelehärmiks . " Sa näed nendega välja nagu katkutud kana või haige kalkun . " Nii ta ütles , kuid Janis sellest ei hoolinud . Talle meeldis olla see , kes ta oli . Tema oli tema , Myra oli Myra . Janis tõi suled loomaaiast , loomadest ja lindudest sai alati tuge , jõudu ja energiat . Ta laenab neilt , lindudelt , nende ilu , neil jäi seda üle . Ta võtab sealt , kus on liiga – isa-ss-telt . Sinine sulg Jimi käes oli tavaliselt pardilt . See oli pardi tiiva alt välja pudenenud , kui Janis talle küpsisepuru andis . Part elas mujal , mitte loomaaias , loomaaias käis ta söömas . Janis vaatas selja taha , kuid sulge polnud . Nagu ka juukseid , hullunud Jim oli need käest visanud . Jim ajas teda taga , karjus ja lubas ära tappa . Janis kartis , et kui ta seisma jääb , tapab tema Jimi . Ta jooksis surma eest , süü eest . Kuskilt vilksas Sarah' vinniline nägu . Sarah oli ajakirjanik , kui nina välja arvata ( Sarah'l oli kena kühmuga juudi nina ) , siis oli ta peaaaegu sama inetu kui Janis . Janis oli talle välja teinud , neid oli rohkem olnud , oma kümme kribajat , kuid hea seegi , et nende hulgas on üks naine – Sarah . Ta näeb , mida näeb , ja kirjutab , mida kirjutab , ja kui see hea polnud , siis mis oli . Homme on kõik lehes . Kõik on olemas , ainult lõppu pole . Kuid Janis hoolitseb ka selle eest , et lool oleks lõpp . Ilma lõputa lugu pole lugu . Lõpp peab olema . Selline , mis tapab . Lööb nuiaga pähe . Ka Jimil pole selle vastu midagi , kui nad mõlemad on homme elus , aga ka lehes . Sitane maailm toidab neid . Janis keeras akna üles . Women is losers , men always seem to end up on top . Not this time , motherfucker . Seekord mitte , seekord on võitja tema , Janis , ja see , mis ta teeb , on lehes . Janis nägi vaimusilmas rasvaseid pealkirju , mis laiutasid üle terve lehe nagu maitsvad mahlased kalad . Kuid silmitud . Kaladel pole silmi , neid ei saa neist kätte nagu kehast hinge . Ja valu . Valu saab : Jimi silmad olid pahupidi , tal oli valus , kuid Janis keeras akent ülespoole . Aeglaselt . Burn , babe , burn . Ta ei tee seda ( lõppu ) enne , kui näeb Sarah' nina ja nägu . Nägu oli nägemiskauguses . Kuid kaugel kirjutamisest . Tule lähemale , siis näed paremini . Janis ootas . " Lase mind lahti , libu , " kähises Jim , kõripidi akna vahel . " Mis sa minuga teha kavatsed ? " " Teen lõpu peale , " ütles Janis ja torkas sõrmega Jimi silma . Silm läks kinni , teine jäi lahti . " Kohe juhtub sinuga sama , mis iga valge mehega , kes on oksendades peadpidi peldikuauku kinni jäänud . Kohe tuleb neeger ja vägistab su ära , Jim . " Nüüd julges Jim ka selle silma lahti teha , mida Janis enne oli sihtinud . " Ära seda tee , Jan , ma palun sind , ükskõik mida , ainult mitte seda . " " Mida siis ? " Jimi nägu vajus loppi . Tal puudus kujutlusvõime , ta oli luuletaja . " Ma armastan sind , Janis . " " Mina sind ka , ega ma muidu sind peadpidi vahel ei hoiaks . " Janis itsitas . " Lase mind siis sisse ... õigetpidi . Ma nikun sind , kui tahad . " " Niku ennast ise . " Janis tundis , kuidas ta pikkamööda närvi läheb . Kus on Sarah ? Kuhu ta jääb ? Ilma temata pole lõppu . Lõpp saabub Sarah'ga . Sarah' lõpp . Janis pani auto käima . Porche porises veidi , sa oled purjus , Janis , sa ei tohi . Kuid Janis ei kuulanud teda , nagu ta ei kuulanud täisoksendatud peeglitega pluusi . Ta tegi pluusi puhtaks ja pani kleidi selga , kuid kuivama riputatud pluus hoiatas teda : " Ära mine numbrist välja . Ära täna mine , ainult täna ! " Kuid ta polnud kuulanud . It's all the same fucking day , tomorrow never happens . Kuid ometi oli homme juhtunud , homme oli alanud juba eile ja sellest oli Janisel raske aru saada . Ta läks ja tõi neegri üles . Arthur meeldis talle , tal oli tema kodulinna nimi , ta karjus temale , nagu oleks ta linn , sama linn , kust Janis minema oli kihutatud . Port Arthur . Janis kuivatas Jimi laubalt higi . " See on vapruse proov , Jim , " ütles ta . " Vapruse ja vastupidavuse proov . Keegi ei saa sellest teada . Lehtedes kirjutatakse , et kaks rocklauljat ajasid üksteist purjus peaga Californias taga . Üks neist oli Jim Morrison , luhtunud poeet , kes arvab , et on William Blake või Whitman ... Sa ju tunned Sarah' stiili . " " Milline siga sa oled , Janis . " " Kuidas sa ütlesid , korda ! " " Siga ... kanasitta sittuv siga . " " Mida Big Mama temaga tegi ? " küsis Arthur . Janis oli üllatunud . Oli ta talle midagi rääkinud ? Ja kui , siis mida ? Kas seda , et ta oli oma karjeid George'i peal harjutanud ? Grace karjus vastu . Grace oli koer , koeralita , keda enam polnud . Kui polnud koera , oli neeger . Neeger oli alati . Ka siis , kui koera polnud . Grace on surnud . Ta pole elus . Ta on nagu Arthuri laps . Läinud . " Lõin talle pudeliga pähe . Sa oleksid pidanud seda nägema . " " Kas ta suri ? " " Mitte kohe . Täiskasvanutel võtab suremine rohkem aega kui lastel . " Janis köhatas , nagu hakkaks ta laulma . Köhatamine tegi hääle kähedaks . " Nad loopisid mind kividega . Kodus . Kas kodus loobitakse lapsi kividega , Arthur ? " " Ei , kodus lapsi armastatakse . " " Isegi siis , kui nad on inetud ? " " Mulle ütles mu ema alati , et muidu ma sind nii kalliks ei peaks , Arthur , kui sa poleks kole nagu krokodill . Ta tahtis mind lohutada . " " Sa olid hea poiss , Arthur . " " Paha , väga paha . Ma tapsin oma venna . " " Venna ... tapsid venna ? ! " " Ma tõstsin ta vanni , et ta minuga mängiks , aga vesi oli liiga sügav , vend oli liiga väike . Ma ei jõudnud teda vannist välja tirida . Ema tahtis , et ma endale ise karistust ei otsiks . Sellepärast ta mind lohutaski . Karistus tuli ikka . Eile , kui väike Nancy näost roosaks läks ... Õnneks ema enam pole , ta ei saa kunagi teada , et mind on karistatud . " " Arhur , ma armastan sind ! " " Ja mind sind , Big Mama . " See oli esimene kord , kui Janis uskus kedagi , kes ütles , et armastab teda , esimene kord , kui ta kohe vastu ei öelnud – " Ma ei usu sind ! " Seda ei tea paljud ... " Ma pean nüüd minema , M'm . " Kui Arthur tema eest toolilt tõusis ja uksest välja läks , magas ta jälle . Nagu unes , kuid paraku elus , saatis Janis teda ukseni . Siis läks ta tuppa tagasi . Ta pani ukse enda järel kinni , astus sammu või paar ning kukkus nagu hüpiknukk , mille nöörid on läbi lõigatud . Kasutatud kirjandus : Myra Friedman , Buried Alive . The Intimate Biography of Janis Joplin . Jim Death alone from death can save George MacDonald George S. Morrisonil on kitsas nägu , väike suu ja kitsad huuled . Nina on sirge , silmad ninajuurel . Tema nägu on korrapära kiitus ja kinnitus , mille pitseerib kinni – ja avab – naeratus . Naeratus pole isiklik , sellist ei talu ükski endast lugupidav fotograaf , see ilmub neile unes , see näitab , et piltnik ei saanud inimesele ligi . George S. Morrison on Ameerika sõjalaevastiku kontradmiral . George S. Morrison on James Douglas Morrisoni isa . James Douglas Morrison on Jim Morrison . Jimile ei meeldi naeratada . Vähe on neid pilte , kus ta poleks tõsine , endasse tõmbunud või võltsilt veiderdav , publiku jaoks poose võttev . Fotograafid üritavad tabada tema tegelikku palet , hinge . Kuid Jim ei taha seda . Elu on selleks liiga tõsine asi , et teda naeruga narritada või naeratusega meelitada . Jim on Jim Morrison , kuulus , kuid iseenda kuulsusega täis situtud rockar . Ta on elus . Veel elus . Ta on veel liiga väike , et surra , kuid juba liiga suur , et ellu jääda . Nad lasevad isaga koos kujusid . Kujudel on inimeste kuju , neile on raske pihta saada . Kujud on meres . Nad viskas sinna üle parda üks madrus , isa ütles , et viska kujud merre ja madrus viskas . Kujud liiguvad eest ära , nende tabamiseks peab teadma , kust tuleb laine , kui suur ta on ja kui tugev . Isa tunneb laineid , ta on meremees , hea meremees . Tal on tugev iseloom , seda ei painuta miski , isegi mitte see , kui ta raadiost oma poja laulu kuuleb . Ajalehe äär väriseb , kuid selle tagant ei kosta ühtki sõna . Isegi mitte köhatust . Võiks arvata , et isa naeratab ka lehe taga , kui tema poeg lubab : " Father , I want to kill you ! " Surm on arg , arg ja paks , nagu Jim isegi väiksena , lapsena . Ta põgeneb Jimi eest ära . Unes näeb Jim oma isa laeva pardal . Laeva nimi on Ameerika . Ameerika on sõjas , laeva rünnatakse . Isa püssitoru tõuseb ja langeb lainetega ühes taktis . Iga tõus on surm , ka langus on surm . Isa mängib merega kokku . Meri mängib isale vaenlase sõdurid ükshaaval kätte . Ta tapab nad . Jim kardab vett . Kui isa teda ujuma õpetab , ei taha Jim oma isale häbi teha . Isa paneb käe Jimi kõhu alla ja hoiab teda vee peal . Laine tõstab Jimi üles . Jimi kõht ei puuduta enam isa käsivart . Pikkamööda vajub Jim vee alla . See kestab kaua , Jim teeb silmad lahti ja näeb väikesi kalu . Nad põgenevad Jimi eest . Siis tõmbab isa ta vee peale tagasi . Jimil on suu vett täis . Ta läkastab . Ja saab selle eest võmmu kuklasse . Mere kaldal seisab suur kinokuulutuste postament . Nii suur , et tundub , nagu neelaks ta endasse kõik linna kinoplakatid , mitmevärvilised kuulutused , stseenid filmidest , näitlejate näod , naiste lokilained , paljad kaelad ja kõrged rinnad , kauboide laiaäärelised kaabud , säravad kannused , nahkvööd ja kabuurist paistvad püstolikabad . Postamendi ees seisab Jim . Ta vaatab seal rippuvaid kuulutusi mitu korda päevas . Vahel tuleb ka õhtul : postamendi sees põlev väike elektripirn heidab figuuridele salapärast varju , loob nende ümber ruumi ja õhu , kus nad võivad liikuda nagu kinolinal . Nad on elus , nii elus ! Jim armastab kino , ta tahaks saada rezissööriks , ta on endale välja valinud need kuulsused , kes temaga väliselt sarnanevad . Ükski neist pole ilus , pigem inetu – Hitchcock ! Jim tahab saada selliseks nagu tema . Sama väärikaks ja iseteadvaks . Jim juba natuke on – sama paks vähemalt . Väiksest paksust poisist , Jimist , saab vana paks rezisöör Alfred . Ta kohutab inimesi nende endiga . Kuid Jim pole plakatil üksi . Klaasi alt paistab rannajoon , sellel kõnnivad üksteise ümbert kinni hoidvad armastajapaarid . Meri on plakatil , Jim on plakatil nagu vee all , aga ta saab hingata . Ja keegi ei karista teda hingamise eest . Elu eest , mida ta elada tahab . Enda , mitte teiste elu ! Jim on kinokuulutusel nagu plaadiümbrisel : teiste sisse sulamas . Kui Jim on juba kuulus , tuleb ema talle külla . Ta tahab teada saada , mis elu tema poeg elab . Nad on isaga tema laule raadiost kuulnud . Nad ei tea , et nad on surnud . Ema ootab teda hotelli vestibüülis . ( Ta ei tea , et ta on surnud . ) Jim häbeneb oma ema . Talle tuleb meelde , kuidas ta ükskord väiksena oli palunud , et teda võetaks vanemate vahele voodisse . Ta tegi niisuguse näo pähe , et võimatu oli keelduda . Tema nägu säras armastusest , mis oli suurem kui Jeesus Kristusel , kes polnud kellestki sündinud , kuid kel oli sellest hoolimata isa . Suur ja nähtamatu . Ta oleks surnud , kui talle ei oleks öeldud . Kuid isa lubas ja siis lubas ka ema . Isal hakkas kitsas , ta kolis diivanile , kus muidu magas Jim . Keset ööd ärkas Jim selle peale üles , et ema ta enda pealt ära lükkas . " Jäägu see meie vahele , " ütles ema . " Ära isale sellest parem räägi . " Kuid Jimil oli nii hea . Ta aimas , et see hea on halb . Ema on rahulik . Keegi ei võiks aimata , et see on Jimi ema . Kuid Jim kardab , et ema tuntakse ära tema järgi . Ja tal on häbi , et ei suuda ema võtta kui tavalist ema , tema jaoks on ema päästja . Jim viib ema kontserdile . Ta laseb ema saali viia , ise aga läheb lava taha , et seal ( ta pole veel purjus ) vana krunti uuendada . Aga ta ei mäleta , mis oli all . Või enne . Seetõttu on üsna ükskõik , mida ta endale sisse kallab . Ta tahaks surra . Jimil on kaks tunnet , mida ta ei oska kirjeldada . Üks on siis , kui ta ükskord öösel üles ärkas . Tal oli nii hea olla . Ta nuttis . Ema ja isa ärkasid üles , uurisid teda – " Ega sa ometi haige ei ole , Jim ? " Ema pani oma käe Jimi laubale . " Ma tahan surra , ema . " Ta nii lootis , et ei hakataks arvama , nagu oleks ta haige . Ta tahtis , et nad suudaksid tema surma võtta sama loomulikult kui elu . Ema ja isa said temast aru , ei hakanud tablette toppima , vaid vaatasid eemalt , toa teisest otsast , kuidas nende poeg sureb ja elab . Nad ei kustutanud tuld enne ära , kui Jim ära väsis , pea padjale pani ja uinus . Teine tunne on siis , kui ta ükskord emaga tänaval kõndides ütles : " Nõrgemad peavad surema , eks ju ? " Ema ei öelnud selle peale midagi , kuid Jim andis sellega mõista , et ema pidanuks ta ära tapma , kui ta sündima hakkas . Kuid ta polnud nõrgem . Nõrgem oli vend , tal olid ninas polüübid ja kui ta öösel läbi suu hingas , kleepis Jim tema suule plaastri . Vaikus . Toas valitseb vaikus . Vend ei hinga juba hea mitu minutit . Tal oleks nagu hingamine meelest ära läinud . Siis ärkab ta kõõksatades üles , silmad suured nagu supitaldrikud ja see on nii naljakas , et Jim oigab naerust . Kleeplindi rebib vend katki siis , kui taipab , et pole surnud . Saalis valitseb vaikus . Üks minut , teine . Jim on laulu katki murdnud . Kaua ta vaikida ei või , maksimum viis minutit . Siis saab rahvas aru , et tema üle naerdakse . Rahvas ei talu mõnitamist . Jim on sageli mõelnud , mis siis oleks , kui ta neil ennast tappa laseks . Mingi osa temast on laval alati surnud . Kuid kuni leidub sajandikki , mis tahab elada , ei saa ta surra . Täiesti tundetul häälel laulab Jim saali : " Mother , I want to ... fuck you ! " Jim näeb oma ema . Emal on kaks poolt , üks ema , teine isa . Ta on saalis Jimi poole nii ema kui isa poolega . Mõlemad on targad , targemad pojast , paremad poojast . Ainuke asi , mida ema pärast kontserti ütleb , on : " Kui sa meid isaga vaatama tuled , siis aja juuksed ära ! " Nii tark saab ainult ema olla . Ja rumal . Ja julm . Sellest ajast peale nad enam ei kohtu . Ema ( ja isa ) on surnud . Jimil on palju tüdrukuid . Üks oli see , kellelt ta sõrmuseid ära kiskus . Ta tahtis teada , kas tüdruk , kes teda armastab ( teda armastasid kõik tüdrukud ) , armastab teda ka siis , kui ta talt sõrmused on ära võtnud . Kõik sõrmused kõikidest sõrmedest , mõnes sõrmes mitu . Tüdruku ( Anne ) käed olid rasked , kui ta teda armastas . " Näita oma käsi , " ütles ta hommikul tüdrukule . Tüdruk sirutas mõlemad käed ette . Jim haaras ühe käe randmest ja hakkas sõrmuseid ära kiskuma . Mõni ei tahtnud tulla , tüdrukul polnud just ilusad käed , ta mõtles , et sõrmused teevad käed ilusaks . " Ära tee , Jim , mul on valus . " " Kannata välja . Sa pead välja kannatama , sa oled nii inetu . " Tüdruk hakkas nutma , kui viimane sõrmus üle köndi tuli , kõõksatas ta imelikult . Uksele koputati . " Kes seal on ? " " Mina , Pamela . " ( Pamela on Jimi tüdruk , temaga sobib tal kõige rohkem , tema juurest leitakse Jim surnuna . ) " Mine ära , ma pole üksi . " " Seda võis arvata . " " See on su õde Judy . " " Sa valetad . " " Tal on sünnimärk vasaku rinna all . " " Jim , sa oled jõle . " " Mulle meeldib , kui sa närvi lähed . " " Jõle , Jim , jõle . " " I am the Lizard King , I can do everything . " Tänaval ( Jim on Pamelale järele jooksnud ) võtab Jim taskust sõrmused : " Need on sulle , Pam . Üks fänn kinkis . " Pamela ( tal on ronkmustad juuksed ) libistab ühe sõrmuse – kõige ilusama , türkiissinise – endale sõrme . Sõrm on nüüd teine sõrm kui enne . Ja käsi on raskem . Kuid Pamela ei pane seda tähele . Teised sõrmused laseb Pamela peost nahkjope tasku . Mr Mojo Risin' on Jim Morrison . Jim Morrison on Mr Mojo Risin' . Jimile meeldib jalutada . Tavaliselt jalutab ta üksi , vahel harva Pamelaga . Kuid Pamela väsib kiiresti . Ta paneb oma pea Jimi õlale . Pamela on nagu koer . Neil on koer – Tark . Kui Jim ükskord üksinda Los Angelese äärelinnas ringi kolas ( seal , kus valgus oli filmivalgus ) , kohtas ta koera . Koer ulus aia taga . Endalegi ootamatult , hetkegi mõtlemata ulgus Jim koerale vastu . Koer vakatas . Siis , kõhklevalt , kuid veidi teisel toonil ( noodi võrra kõrgemalt ) tegi ta uuesti häält . Jim vastas samaga . Ja nii mitu korda . Koer pidas Jimi omaks . Jim ronis üle aia . See oli ainuke nii kõrge aiaga maja ümbruskonnas . Jimi mustad nahkpüksid läksid rebade vahelt katki , kui ta üle aia ronis . Koer elas paradiisis , tema ümber oli aed , millest ta ulgudes välja tahtis saada . Jim aitas teda , keeras aiavärava seestpoolt lahti ( tüüpiline paradiisinipp : võti on , aga keerata ei oska või ei saa ! ) . Kahjuks oli Tark haige . Kui Jim ta oma jalutuskäikudele kaasa võttis , jäi Tark juba esimesel tänavanurgal lõõtsutades seisma ega liikunud paigast . Jim pidi ta kaenla all koju tagasi viima . See polnud kerge , sest Tark oli puudel , suur ja kandiline nagu vanaaegne reisukohver . Ta jõi meelsasti õlut . Kuuesest pakist läks pool talle . Pariisis tutvub Jim Agnes Varda ja tema mehe Jacques Demyga . Jimist ja Agnesest saavad sõbrad . Agnes on väikest kasvu – <arv> cm – , tal on kähe hääl ja radikaalsed vasakpoolsed vaated , ta sõidab vihuti vana Fordiga , kuigi võiks endale limusiini osta . Agnes teeb filme , tema mees teeb filme . Demy on saanud kuulsaks " Cherbourgi vihmavarjudega " . Jimile vihmavarjud ei meeldi , seetõttu pole talle ka " Vihmavarjud " eriti sümpaatne , kuigi ta viibib ise võtteplatsil . Palju rohkem meeldivad talle Agnese filmid . Ta on neid kõiki näinud . Agnes tahab , et ta võtaks osa ühe tema filmi tegemisest . Viimane film , mida Jim näeb , on " Tagaotsitav " Robert Mitchumiga peaosas . Ta on joonud , kuid mitte palju . Jim tunneb Jim Morrisoni . Jim joob alati vähem kui tema . Jim Morrison on ammu surnud , tema elab . Ja kirjutab , ilmunud on raamat , mille kaanel on tema pilt ( paks Hitchcock ) ja nimi . Jim Morrison : " The Lords and the New Creatures . " Ta läheb kinno . Jimi peas suriseb , kui ta hämarasse saali siseneb . Kohanäitaja , väike tüdruk , kes teda armastab , näitab talle koha kätte , kuid Jim raputab pead . Ta kardab , et surin võib teisi häirida . Ta istub tühja ritta . Ees ja taga on vaatajad . Nad vaatavad temast mööda . Ta pole neil ees . Ta ei sega neid . Surm , aita mind surra . Kinosaalis puhkeb tulekahju . Projektsiooniruumist tuleb mürgist tossu : põleb filmilint , leekide varjud sähvivad kinolinal . Rahvas satub paanikasse , ei tea , mida teha või kuhu pageda . Kõik jooksevad kuhugi , kuid kuhu nad ka ei torma , igal pool on tuli . Tuli ees , tuli taga . Ja uksed on kinni . Jim astub lavale . Seal , ekraanil hüplevate leekide all on klaver . Jim istub klaveri taha ja hakkab mängima . Rahvas rahuneb . Laval on Jim Jim . Jim laulab ja mängib . Igas mängus on surm . Surm on igas mängus . Publik ootab , millal ta sütib . Jimi põlemine on nende pääsemine . Jim sureb – põleb – nende eest . See on kerge surm . See surm on kerge . Ja kiire . Leeginöör ümber kaela , viimane hingetõmme . Ja siis must , must nagu söestunud indiaanlane põlenud autos , mille kõrval seisab laps , silmis õud , kätes uudishimu . See film suriseb Jimi peas , kui ta filmi vaatab . Sellest ei tea paljud ... Pärast kino läheb Jim koju . Ta on väsinud . Laulmisest , mängimisest . Surmast . Ta hingab ühtlaselt , sügavalt . Ta ahmib õhku . Õhku on vähe . Astma , Jimi astma . Ta ei tohi unustada , et on haige . Ta ei tohiks juua , aga joob . Ta ei tohiks , ei tahaks elada , aga elab . Tema elu on ime , surm ... surm pime ? Jim Morrison on elus , tema doosid on suuremad ja ained , mida ta tarbib , puhtamad . Jim Morrison hoiab Jimi nagu ema . On aeg : <arv>.<arv>.<arv>. Jim elab Pariisis , see on nüüd tema , kodutu kodu . Rue Beautreillis <arv> : ta elab siin nagu tigu teokarbis , kirjutuslaud akna all . Ta on siit , neljanda korruse rõdult alla hüpanud , kuid kukkunud auto katusele ja jäänud terveks . Mõlkis auto omanik ( tal oli samasugune must habe kui temal ) oli ta kohe ära tundnud , kuigi ta oli Hitchcock . Mr Miller ( auto omanik ) oli tal palunud laulda mõne laulu , raha ta ei tahtnud . Jim laulis . Kodus poeb Jim vanni . Enne , tõsi , köhib verd . Veri on paks , mustade tubakatükkidega . Pamela lubab arsti kutsuda , kuid kardab – ta on ise pilves , ta ei taha , et teda ennast ära viidaks . " Jim ! " Pamela katsub vannitoa ust . Uks on seestpoolt kinni . " Jim ! " Kuid Jimi pole enam . Pole ka vannis . Jim on mujal . Kasutatud kirjandus : Jerry Hopkins , Danny Sugerman . No One Here Gets Out Alive . Plexus , London , <arv> ; Jim Morrison . The Lords and the New Creatures . Poems . Simon and Schuster , <arv>. Jimi Cynthia on väike tüdruk Ta mõtleb ainult armastusest . Ta ei mäletagi seda aega , kus ta armastusest mõelnud poleks . Võib olla siis , kui ta muusikat ei kuulanud . Kuid aega , mil ta muusikat poleks kuulanud , pole olemas . Isegi siis , kui ta vihma käes seisis , kuulis ta muusikat . See oli George Harrisoni nuttev kitarr , mida ta kuulis , kui ta õues suure kivi juures seisis ja vihma sadas . Vihm sadas tema jaoks : ta ei julgenud üles tunnistada , et ta toas püksi tegi ja jooksis välja , kus oli vihm . Kuid samal ajal , kui ta seal seisis ja vihm tema jaoks taevast alla kallas ja kitarr nuttis , kujutas ta ette Harrisoni kätt , mis jooksis mööda teda üles-alla nagu kitarrikaelal ja otsis sealt õrnu kohti . Tal oli esimene orgasm , kuigi verd ta veel ei jooksnud . Kuid ühest käest sai peagi mitu ; tervel orkestril – Tijuana Brassil – lasi ta ennast silitada . Tal oli mitu korda korraga . Võinuks veelgi , kuid enne lõppes vihm ja ta läks tuppa ja keegi ei saanud aru , et ta oli mõelnud armastusest . Cynthia pole enam väike , kuid armastus teda ei jäta . Ta kummitab teda igal pool . Cynthia võib oma õppetükke soravalt vastata , kuid vähe on neid hetki , kui ta sellest ei mõtle . Cynhia on tegelikult kaks Cynthiat , kuid nad ei võitle omavahel : see , kes mõtleb armastusest , ei sega seda , kes on emale ja isale hea laps , lahendab tahvlil võrrandeid ( matemaatikas on ta käinud isegi olümpiaadil ja võitnud esikohti ) ja ütleb , et ta pole püksi teinud , ehkki on . See , kes mõtleb lakkamatult armastusest , on oma mõtteviisi surunud peale ka sellele , kes seda teha ei tohiks . Kui nii edasi läheb , võib juhtuda , et Cynhtiaid on varsti rohkem kui kaks – kolm , kuid millest muust kui armastusest temalgi on mõelda ? Õhk ja ilm on täis muusikat ja neid , kes teevad muusikat ja toidavad tüdruku ihast pakitsevaid ihurakke . Muusika sünnib mitte suus ( sinna jõuab ta leigena nagu suus hoitud triikimisvesi ) , vaid kubemetes . Cynthia paneb silmad kinni ja kujutab endale ette , kuidas oleks ( rumalaid sõnu ta ei tarvita ) Jim Morrisoniga . Temaga saaks ta haiget , ta tunneb seda , kuid see meeldib talle . Muusika , mis on ühenduses Morrisoniga , peabki valus olema . Igav on siis , kui pole valus . Kui pole muusikat . Cynthiale meeldivad meeste suguelundid . Ta kutsub neid ( ta on neitsi ) hellitavalt vonkadeks . See riimub sinka-vonkaga ja jääb hästi meelde . ( Cynthia on eesti keeles Siiri ja Jimi on Jaan või Jantsa . ) Tema vanemad ei saa oma tütrest aru . Nad on katoliiklased . Ükskord nägi Cynthia , kuidas isa ema kõrvalt voodist püsti hüppas ja vannituppa jooksis . Ta nägi , et Cynthia nägi ja palus tema käest vabandust . Cynthia oli tema peale pahane . Miks ei näidanud isa talle oma vonkat ? Cynthial on suurim vonkakogu maailmas . Tal on ka George Harrisoni vonka , kuid see pole esimene . Esimene oli Jimi Hendrixi vonka . Kui seda poleks olnud , poleks olnud ka kogu . Ja vonkad oleksidki jäänud tema pähe . Väärtusetu vonka on see , mil pole rakendust . Ja ( muusikalist ) väärtust . Ka neid leidub , kuid neid pole mõtet ei koguda ega nende peale mõelda . Need pole päris vonkad , mida ta kogub , vaid vonkade kujud . Cynthia tahaks väga , et ta oskaks kirjeldada tundeid , mida tekitab temas muusika . Muusikad . Sest muusika pole kunagi ainsus . Muusika on mitmus , teda on alati rohkem , teda jääb alati üle . Cynthial on sõbranna . Tema nimi on Diane . Diane sarnaneb temaga nagu kaks tilka vett , kuigi õed nad pole . Kas ka vees võib olla tilku , mis pole sugulased ? Kuid kõigepealt on mõte . See mõte on nii huvitav , et võiks olla kandiline . Ja värviline . Cynthial ja Diane'il on kohver . Kohvrile on kirjutatud : MEIE TEEME KIPSKUJUSID . CYNTHIA &amp; DIANE . Nad ei saa öelda , millest nad kujusid teevad . Kui keegi küsib , ütlevad nad – " Ah , ei millestki . " Ja kui nad nii on öelnud , mõistavad kõik , kes on küsinud , millest . Ei millestki midagi teha , kui tavaline see on . Ja kui vähestel see korda läheb . Nad on olnud Jimi Hendrixi kontserdil . Jimi vonka paistis kaugele . Nad olid kuuteistkümnendas reas ja nägid : Jimi mängis oma vonkaga nagu kitarriga . Just Jimist oli hästi aru saada , kust muusika tuleb . Kui on vonka , on ka muusika . Jimi kiunub , Jimi niutsub . Helid väljuvad temast , nagu oleks ta muusikariist , klaver , trombet , kitarr . Ta on kõik korraga , temas tinisevad keeled ka seal – ja noil instrumentidel – , kus keeli olla ei tohiks . Jimisse on peidetud üks lugu , mitu lugu , mitu lugu muusikas . Ja natuke ka sõnades , kuigi Jimi ei julge veel hästi laulda , parema meelega mängib ja mängib pikalt . Ta mängib selleks , et mitte sattuda vihma käest räästa alla . Nagu Cynthia ise , kui ta vihma käes seisis ja mõtles , et kui märg peab olema , et piss välja ei paistaks . See lugu , mida Jimi mängib , need lood räägivad Jimist ja tema emast , ema märjast mustast nahast ja pimedatest silmadest , elust ja surmast . Ja isast , kes tema õnne kaitses . See on ka vennast , kes ennast Jimi eest on ohverdanud – vanemana , süüdlasena . Vend on Jimil lastekodus , Jimi käib teda seal vaatamas . " Ema , tule koju , " ütleb Jimi ja sikutab ema käest . Kuid ema ei liigu paigast , nad seisavad tuulisel tänavanurgal – siiani on Jimi ema tulema keelitanud – , kodu pole enam kaugel , kuid ema ei tule , ütleb , et kardab isa . Sõnad on kurgulaes kinni , neid lahti sulatab vaid viski . Ema kardab Jimit ja tema õnne , mitte isa . Jimil on tunne , nagu peaks ta oma õnnest lahti saama . Õnnest saab lahti ainult õnnetusega . Ta hakkab oma õnne tasapisi kulutama . Õhtul lambivalgel uurib ta oma õnne . Õnnel on lapse suu ja müts , mis käib üle kõrvade . Õnn uurimisest ei kulu , kuid Jim saab aru , et tema õnne ei saa olla kellelgi teisel , olgu või jäägu ta oma õnnega või õnnetuks . New York on imelik linn , seal võib kohata neid , keda ei tunne , kuid mitte kunagi neid , keda tunned , kes on olnud su sõbrad . New Yorgis võib kohata isegi kotkast . Kuid ta ei tule pilvelõhkuja otsast alla . Jimi on nagu kotkas . Kuid ta pole uhke , vaid valmis oma lendu sinuga jagama . Kui Jimi naerab , naerab ka tema vonka – kõkutab peenikese häälega nagu väike laps . Jimi mäletab , kuidas mähkmed teda pitsitasid . Ta mäletab ka käsi , mis ta aknast välja pistsid ja kellelegi näitasid . Kellelegi , kes võis olla isa , kes talle igal õhtul lapsehoidja juurde järele tuli . Võis , kuid ei pruukinud . Jimi mäletas põlevat taevast oma kuklas . Kaenla all vaheldusid ühed sõrmed teistega . Sillad , mis ei põle ; kaldad , mis ei pudene . Nüüd näeb ta tüdrukuid . Tüdrukud meeldivad talle . Talle meeldivad kõik tüdrukud . Kuid neis – ja neil – paistab olema midagi sellist , mida teistel pole . Mõlemad on neitsid , kuid see pole probleem . Pole kunagi olnud . Ja ei saa olema . " Jimi " , ütleb üks neist . " Mina olen Cynthia ja see siin on minu sõbranna Diane . Meil oleks soov teha sinu vonkast endale kuju . " " Vau " , ütleb Jimi . " Hea mõte . Kuidas te seda teha tahate ? " " See on lihtne , meil on asjad kaasas , siin , selles kohvris . " Jimi loeb kohvrilt kirja MEIE TEEME KIPSKUJUSID . CYNTHIA &amp; DIANE . Kiri on lühike – kaks lauset , viis sõna , kolmkümmend kaks tähte , kaks punkti ja üks märk , mis tähendab jaad ja seda , et tüdrukud kuuluvad kokku , mõtlevad ühest ja samast – armastusest . Nad tahavad , et nende armastus , mida on igal pool ja meis , sest muidu poleks teda mujal , oleks nende juures . Nad tahavad seda võtta suhu nagu lutti , imeda ja imestada , hoida vastu põske nagu pehmet linnusulge ( lind on hooga lennanud vastu akent , kust peegeldus taevas , tema põksuv &amp; soe süda on nüüd teie peopesal ) , hoida käes nagu Vabadussamba tõrvikut . Palju , nii palju on seda , mida saab teha armastusega , kui ta pole mingi viirastus , vaid kuju , käega katsutav , keelega limpsitav . Seda , mida armastusega teha saab , on rohkem kui seda , mida temaga teha ei saa . Ei saa kurb olla , kõik õnnetused lähevad kaugelt mööda sellest , kellel on armastusest mitte kujutus , tühi ja paljas , vaid kuju . Nii kaugelt , et tekib igatsus olla veidi vähem õnnelik , justkui võiks liiga palju õnne mõjuda mingil seletamatul moel halvasti . Jimi haigutab . See võib tulla sellest , et ta on kontserdist kurnatud – üks hatt ronis lavale ja krabas tema vonkat . Jimi astus sammu tagasi , paljastas hambad , urises . Ta kaitses oma vonkat nagu kromanjoonlane tuld . Kuid samas õrritas – tule , proovi , põle , põleta ! Vahel ta väsib , väsib kiiresti , ja see hirmutab teda – väsimise kiirus tähendab surma . Kuid Jimi tahab elada , teha elust elu . Ta põletab oma kitarre , kustutab leekidega oma elujanu . Ta mängib hammastega , sööb noote , sööb muusikat . Jimi haigutab . See võib tulla sellest , et tüdrukud erutavad teda . Jimi on kotkas , ta võngub koos õhuga , tema lend on lühike ja täpne . Jimi haigutab . See võib tulla sellest , et kiri kohvril on lühike . " Kas see on valus ? " küsib ta . " Ma kardan valu . " Valu , mida tegi mulle ema . Valu , mida tegi mulle isa . Valu , mida tegin endale ise . " Ei , ei ole valus , " ütleb Cynthia , pilusilmne datlisilm . " Valu vastu oleme garanteeritud . On ainult üks tingimus – " " Milline ? " " Kõvaks peab minema . " " See on lihtne . Mul on kogu aja kõva . Enam-vähem . " " Siis hakkame pihta . " Cynthia võtab kohvrist vaasi . Vaas on pikergune . Ka kõige pikem vonka mahub sinna ära . " Kus on vannituba ? " Samal ajal , kui Cynthia vannitoas segu valmis teeb – vesi leige , mitte liiga kuum – , paneb teine tüdruk kõik kirja . Ta istub laua taga ja kirjutab . Laused on lühikesed nagu kohvril . Iga lause lõpus on hüüumärk . Ta kirjeldab Jimi vonkat . Jimi vonka on kotkas . Reaktiivlennuk . Joonlaud , millega õpetaja ennast tunni ajal kaenla alt sügas ja mõnutundest oigas . Mingil seletamatul põhjusel kutsuti teda Junn Jahe . Kuid ta oli elus ? Kelle mälestus see on ? Kelle ! Mäleta ! Jimi mäletab piina , mida Junn Jahe tundis , kui ennast sügada ei saanud . Ja joonlauda . Ühe õnn on teise õnnetus ; ja kõik kokku – õnn ja õnnetus – on kosmiline joonlaud , mille hõõguvad tükid kukuvad universumist inimestele silma . Jimi paneb oma kõva vonka vaasi . Pehmesse segusse , mis kohe kivistub . Terve vaas on teda täis . Armastust , millel on nüüd nii armas kuju . Jimi vonka on nagu mees , kes igal hommikul kordas : " Ma tahan surra , ma ei taha enam elada . " Aga elas , elas edasi , elas kauem kui Jimi , kes varsti sureb ( sest teist võimalust pole ) . Jimi vonka on nagu ema , kui ta oma pimeda märja näo vastu tema nägu litsub . Jimi ei saa aru , miks ema on selline . Ema niiske , roosade plekkidega näonahk haiseb , tema silmad pöörlevad nagu kuulid mänguautomaadis . Isa võtab emal pudelid käest ja valab kraanikaussi tühjaks , ta peksab teda ja keelitab , aga miski ei aita . Vahel saadab isa Jimi ema otsima . Kuid Jimi ema ei taha Jimit näha . Jimi vonka on nagu Hemingway ja Fitzgerald , kes seisavad kõrvu ühes Pariisi peldikus ja Scottil on hirm , et tal on Zelda jaoks liiga väike ja Hemingway püüab sõpra lohutada ja ütleb , et kõik sõltub ( nagu kirjanduseski ) vaatenurgast , ja näitab oma oma . Kui seda teeks Jimi , saaks sõber südamerabanduse . Jimil on väga suur . Jimi vonka ei tule enam vaasist välja . Tüdrukud on pabinas , üks neist kirjutab hiljem : " Segu oli tehtud vahekorras <arv> : <arv> , kuid sellest ei piisanud . Suuremat vonkat polnud me kumbki varem näinud ! See täitis terve vaasi . Kuid sellest hoolimata saime me ILUSA vormi . Tal püsis terve minuti kõva . Ta jäi sinna kinni tervelt viiteistkümneks minutiks ( tema karvad kleepusid kinni ) , aga ta ei läinud paanikasse , kuigi tal oli valus . Tegelik põhjus seisnes selles , et tal ei läinud enam pehmeks . Pidime tema mune sooja veega niisutama , enne kui vonka vaasist välja saime . " See pilt on Cynthia vonkadest . Kõige ees Jimi , tagaplaanil ( vasakult paremale ) kaks Ericut , Burdon ja Clapton . Oma vonkasid hoiab Cynthia ema eest ( isa on tal juba surnud ) varjul . Kuidas tal see õnnestub , on raske kui mitte võimatu öelda . Jah , võimatu ... Pärast Jimi surma hakkab Cynthia inimesi õpetama . Ta õpetab neid armastama . Armastama mitte armastust , vaid asja . Armastuse konkreetset asja või asju . Ta teab , kuidas seda teha . Tema õpetuses on kaks põhipunkti ( ja vähemalt kaks miljonit sellega haakuvat ) : <arv> . Naine ( või tüdruk ) teeb kuju oma armastatu vonkast . <arv> . Mees ( või poiss ) teeb kujud oma armastatu tissidest . Protsess peab kulgema samaaegselt ning täisvalguses . Pimedus , isegi hämarus kahjustab kvaliteeti , seetõttu toimuvad seansid südapäeval , kui päike paistab . Kui päike ei paista , süüdatakse prozektorid . Kui prozektorid läbi põlevad , jäetakse seanss ära ja raha ( <arv>$ ) tagastatakse jalamaid ja kohapeal . Ruumis ( ateljees ) ei tohi olla üle kahekümne inimese korraga . Rohkem mõjub kvaliteedile . Kuid ka ühest paarist ei piisa . Kaks kuni kakskümmend , see on mõõt ja määr . Cynthia ise protsessist otseselt osa ei võta . Ainult jälgib . Jälgib ja juhendab . Julgustab inimesi olema julged . Mitte häbenema oma kehi ja armastuse armastuväärseid asju . Ta teeb sama mis Jimigi . Ning ta mäletab teda , oma esimest vonkat – maagilist , müstilist . Jimit . Kasutatud kirjandus : Jerry Hopkins . The Jimi Hendrix Experience . Plexus , London , <arv> ; Tony Brown . Jimi Hendrix in His Own Words . Omnibus Press , <arv>. John Kui ma räägiksin kaugetest , seostumatutest asjadest ja ütleksin vahele ühe sõna , ühe side või abisõna ( mille nimeks John ) , siis saaks neist asjadest üks asi , mitmest loost üks lugu . Minu lugu on mitu . Üks on see , kuidas ma kinos üht tüdrukut silitasin , aga kui saal valgeks läks , selgus , et tüdruk nutab . Talle polnud minu silitamine meele järgi . Ma polnud tähele pannud , millal ta nutma hakkas , olin arvanud , et ta väriseb mõnust , samast varaküpsest ja eesmärgitust ihast , mis ma isegi . Kuid ma pean tunnistama , et ka siis , kui oleksin aru saanud , et need on nuuksed , mis ta keha vappuma panevad , poleks ma järele jätnud . Tükk aega kartsin , et tüdruk kaebab kodus ära ja mind viiakse miilitsasse . Ta oli alaealine , kõhn ja kondine , nagu selgus , kui valgeks läks ja ma teda lähemalt nägin . Toda tüdrukut pole ma enam kohanud , kuigi elan väikeses linnas , kus kõik kõiki tunnevad . Ning ma mõtlen ( olles seal , kus iseenda üle kohut mõistetakse ) , et ükskõik , kes minust ka tulevikus ei saa , on kõik see , mis ma teen , tema , nimetu ja ka tundmatu ( sest ihal pole ei nägu ega nime ) tüdruku jaoks talumatu . Ta ei loe mu raamatuid , kui minust peaks saama kirjanik , ta keeldub lugemast mitte ainult minu , vaid ka teiste kirjanike teoseid , ta püüab kustutada oma teadvusest kirjanduse kui sellisega , oma sõpru valib ta nende hulgast , kellel pole raamatutega kokkupuudet , leidub ka sellised ( mis pole miski ime ) , kellele lugemine ei meeldi , kes aduvad lugemises surma märki , elust eemaldumist ja lõpuks ka lahti ütlemist , suurimat pelgurlust , mis eales olla saab ja millest nemad intuitiivselt taganevad . Too tüdruk tapab minu . Tapab ka siis ( ja kuuldavalt ) , kui minust saab arst . Tema , too tüdruk , keeldub kõikidest ravimitest . Teades , et minust on saanud arst , ei võta ta suu sisse mitte ainult uusi ravimeid , mida võiks siduda ( tõsi , seostamata ) minu ja minu kui tuntud tohtri ravimeetoditega , vaid isegi kõige tavalisematest ja kindlasti ka kahjutumatest vitamiinidest – nii radikaalne on tema otsus , nii destruktiivne tema tahe , et tundub nagu tuleksid maailmas aset leidvad protsessid temast , mitte vastupidi . Ta on kõikidest kildudest kõige killustunum , kuid ühtlasi – ja paraku – ka ise killustaja , teiste kildude tegija . Nii maksab ta mulle kätte – jälestusega kõige selle vastu , mida minu käed ( patsiendid ütlevad nende kohta " head käed " ) on puutunud . Ja jääb ise terveks . Kui keegi seda väärib – tervist – , siis on see tema . Mina seda kohe kindlasti ei vääri . Ja ega seda mul ka pole . Kuid mida pole endal , annan teistele . Niipalju kui oskan ja tean . Ning sügaval südames hellitan lootust , et ükskord tuleb minu juurde vastuvõtule ka tema . Ning ütleb , mis ta must arvab . Võib olla polegi see surmaotsus ? Too tüdruk jätab mu ellu . Jätab ellu ka siis ( ning nähtavalt ) , kui täide on viidud kõik minu kohta tehtud surmaotsused . ( Neid on rohkem kui üks . ) Ta teab , et mind enam ei ole . Kõik , millest ta elus rõõmu võiks tunda ( sõprus , armastus ) on tallegi kättesaadavad , nagu poleks mind kunagi olnud . Kuid ta ei tea , et on mind just sellega – rõõmuga – ellu jätnud . Sureksin vaid siis , kui ta pärast mu surmagi edasi vaevleks . Kuidas surra ? Selleks on vaja , et tüdruk minu surmast ei teaks . Kuid see pole võimalik – olen osa tema ettekujutusest . Kui John tapeti , oli mul kahju , ma nutsin nagu kõik need ( ka need , kes kunagi ei nuta ) , kes olid temaga koos üles kasvanud , jaganud temaga oma rõõme ja muresid , ilma , et ta ise seda teadnud oleks . Kuid pikkamööda , hoomates oma kuritegude pinnapealsust , hakkasin üha paremini mõistma tema mõrtsukat Mark David Chapmani . Ma tahtsin kirjutada loo tema vaatevinklist , kuid ei suutnud . Kuigi oleksin pidanud . Kas olid minu roimad räigemad ? Ma ei saanud olla aus nagu tema . Mul polnud , kellele öelda : jah , ma olen süüdi , mõistke minu üle kohut , ma olen kõigega nõus . Miks jäeti mind karistamata ? Ükskord tuli mu juurde keegi , kelle kohta olin arvanud , et ta on mu sõber . Ta jäi minu poole ööseks . Bussid enam ei käinud . Mul polnud , kuhu teda panna . Heitsime ühte voodisse . Ta surus mind enda vastu ja ei lasknud enam lahti . Ma ei saanudki teada , kes ma olin . Kui ma olin ma ise , siis polnud ma too väike tüdruk . Kui ma olin väike tüdruk , siis mind polnud . Kuid ma polnud ka surnud . Kartsin küsida , kui sõber hommikul kraani all hambaid pesi . Ükskord tuli mu juurde keegi , kelle kohta olin arvanud ( olin selles surmkindel ) , et ta on mu vanaema . Me kuulasime muusikat . Võimalik , et ta polnud ei vanaema ega ka see , kelle kohta ma nii olin arvanud . Ta võis olla muusika . Ta tuli mulle lähemale ( istusin diivanil ) . Ta tuli mulle lähemale kui muusika . Ta võttis mu käe enda kätte ja hoidis seda . Ta pani oma käe minu käega minu põlve peale . Mul olid jalas teksased , läbi nende ei tunne midagi . Ta kompas mind oma pilkudega . Oma hallide , iga hetk kustuda võivate ( kuid säravate ! ) silmadega . Kas sa armastad mind ? Ei , ma ei armasta sind . John . Elvis ( meie isa ) Elvise all mõtlen ma Presleyt ja ma ei usu , et keegi teisiti mõtleks . Pole muud Elvist peale Presley . Kõige rohkem meeldib mulle " Cryin' in the Chapel " , teised lüürilised laulud mitte nii väga . Elvis hakkas usklikuks , kuigi tarbis ka narkootikume . Need kaks asja polegi vist nii väga vastandlikud . Vähemalt mitte meie jaoks , kes me oleme koolis õppinud , et usk on oopium rahvale . Kes nii ütles ? Muidugi Lenin . Kuid mulle meeldib mõelda , et kõige taga on tema – Elvis . Nii nagu ta oli meie suudluste , seksi ja rotitapmise taga . Õigem oleks küll öelda kõrval . Sest kõrval on lähemal kui taga , vaid sees on veel lähemal , aga seda ei hakka ma ütlema ( kuigi just nii see on ) , keegi nagunii ei usuks . Seks on meil algeline . Eriti algeline on ta minul . Ma julgen ainult suudelda , mõnikord nii kõvasti , et huuled on paistes ja kõik muigavad , kui näevad , kuidas me Margitiga jõe äärest tuleme . Kõik muu on korras , särk püksis ja pluusi nööbid eest kinni , ainult keel . Keel valutab ja tuikab . Ma poleks vist nii kaugelegi saanud , kui poleks olnud Elvist ja seda laulu , mida ma ennist mainisin . You saw me crying in the chapel . The tears I shed were tears of joy I know the meaning of contentment Now I am happy with the Lord . Muidugi pole need Elvise enda sõnad , vaid Glenn Milleri omad ( Elvis polnud just eriline luule-talent ) , kuid jällegi ja veelkord – mul on parem , kui tema on kõige autor , kui tema süüdi kõiges , nii meie õnnes kui õnnetuses , mis on samuti õnn , kuni oleme elus . Meie kohta käib paremini järgmine salm , need geniaalsed read : Ev'ry sinner looks for something That will put his heart at ease There is only one true answer He must get down on his knees . Kõik on õige , isegi viimane rida , kus nõutakse põlvili laskumist – ka mina olin Margiti ees nii mõnigi kord põlvili , kuid see ei tulnud minu armetusest või vagadusest , vaid sellest , et Margit oli nii väikest kasvu , et ma ei pääsenud oma suu ja keelega talle muidu ligi . Jah , nii see oli ( ja mul on selle peale meeldiv mõelda ) , suurema osa meie armastus-ajast olin ma tema ees käpuli ja otsisin uusi võimalusi , kuidas teda rahuldada . Kuid ka ennast . Sest kui temal oli hea , oli ka minul . Ja mis kõige tähtsam – samal ajal. Kui tähtis on elus sünkroonsus , saate aru , kui tuletate meelde judinaid , mis teil mõlemal korraga üle selja jooksid , kui nägite midagi ilusat – pilti , vaadet . Või rääkisite millestki , näiteks raamatust , ja judinad jooksid ja kuklas tõusid karvad püsti ühel ja samal põhjusel ja ühel ajal ! Ma teen seda meelega , räägin teie asemel , räägin nii , nagu poleks mind ennast olemas – just see on õige judina koht , olematus , kuid samal ajal ( samas ) kõige vingem eksistents , mis üldse saab olla ! Oma loomult olen vist kogu aja olnud mõnevõrra ekstaatiline ning sellega seoses ka religioosne , nii et minu isa küsis minult alati , kui ma midagi tegema hakkasin , mingi mõtte täideviimisele asusin ( see paistis mu silmist ) : " Hakkad usulahku looma või ? " Tema silmis olin ma hull ja ta ei saanud sinna midagi parata , et tal niisugune poeg on , kes tahab teisi enda külge siduda ja ise iga hinna eest seotud olla . Ta ise polnud palju teistmoodi , leidsin ükskord raamatukapi alt sahtlist pisikese nahkkaantega märkmiku , mis oli täis õpetussõnu ja vihjeid minu isa tublidusele . Lühidalt , see väike raamatuke oli täis ülevust , mis ületas kaugelt kirikuõpetaja oma , kes selle isale oli kinkinud , nagu ta mulle ütles . " Ta arvas minust rohkem kui ma olen . " Rohkem ma seda märkmikku enam näinud pole . Ma kiidan oma keelt . Mitte seda , millega ma räägin , need on kaks eri asja , kuigi on üks , vaid seda , mis läheb Margiti suhu . Minu keel on minu au ja uhkus , tänu sellele suudan ma Margitit enda küljes kinni hoida . Kui mu keel on Margiti suus , oigab ta kirglikult , pigistab mind nii et kondid ragisevad . Keelel on see suur eelis , et ta ei kulu , ei jahtu ja ei vaju lössi . Ma võin temaga teha sama ja rohkemgi . Keel ei väsi , vaid muutub pingsast kasutamisest paenduvamaks , tundub nagu lisanduks keelelabale tuhandeid uusi tunderakke , mis hakkavad tööle juba kaugelt . Ma pole oma keelest kogu aja teadlik olnud . Tõtt öelda pole ma justkui teadnudki , et ta mul olemas on – vähemalt mitte niisugusel kujul , sellisel harvanähtaval otstarbel ! Oma keele avastasin ma inglise keeles ja koolis . Sealt tekkis ka Margiti , klassi kõige lühema ja kusagil kauges kosmoses ka kauneima tüdruku huvi minu vastu , millest veidi aja pärast kasvas välja kiindumus ning ajapikku ka pühendumus minu kui keelepreestri vastu . Ma seisan klassi ees ja loen katkendit Shakespeare'i " Romeost ja Juliast " . Oleme inglise keele eriklass . Eriklass ei tähenda ametlikku saatust , vaid seda , et meil on selline õpetaja – Lõust . Ma ei tea , kust see nimi on võetud , tema näos , mis praegu on vana ja kortsuline , võib märgata kui mitte kunagist ilu , siis toda kaunist ja kosmilist ( kuid mitte olematut ) kenadust , mida ise varsti saan kogema . Ja armastama . Why , such is love's transgression.-- Griefs of mine own lie heavy in my breast ; Which thou wilt propagate , to have it prest Olen just alustamas järgmist rida , täispaatosega , rind õhku täis tõmmatud , kui juhtub täiesti juhuslik – ma hammustan endale keelde ! Kuigi sel pole minu keele-loo sisulise poolega mingit pistmist , kõlavad need read eesti keeles nii : Jah , nii end armastuse-liigsus tasub ... Mul enda kurbusest on raske meel , kuid eks mu enda kurbus oleks raskem veel ... Ma ei suuda öelda sõnagi , silpki ei väljuks kiljumata mu huulte vahelt , tunnen vaid , kuidas mu suu verd täis valgub . Kui ma taskuräti suu ette panen , et vereklomp välja sülitada ja vapralt edasi lugeda , kukub sinna tilluke tükk minu seni nii truust sõna-ütlejast ja kuuljast keelest . Ma minestan . Kui ma ärkan , istub minu kõrval voodil Margit . Ilmselt olen ma haiglas . Margit seostub haiglaga : kui praegu on tema , siis varsti tuleb ema . Minuga on midagi tehtud . Mida , seda ma ei tea . Või õigemini aiman . Mu suu on paks , kuid samas on tunne , nagu jääks suus ruumi ülegi . Nagu mahuks sinna veel teine keel või vähemalt mingi osa keelest . Margit ( valged nööbid ta triibulisel koolipluusil helgivad nagu tillukesed lambid ) , Margit võtab taskust marlitüki , harutab selle ettevaatlikult lahti ja ütleb : " See on sinu . " " Miks sa varem ei tulnud ? " " Ma käisin , aga arstid ütlesid ... " Margit nuuksatab ... " Mis nad ütlesid ? " " Ütlesid , et pole mõtet . " " Pole mõtet keelt lappida ? " " Just . " " Pole mõtet või ei saa ? " " Nii üht kui teist . Keel , ütlesid nad , saab pettusest aru , varem või hiljem ilmuvad kõnne kõrvaldamatud deformatsioonid , nii maksab keel pettuse eest kätte kogelemise või osalise kõnetusega . Nii on juhtunud kõigiga , kes oma keelt on üritanud praavitada . Ka olevat teada , et surelikkus on nende hulgas suurem . " " Kas siis need , kes keelel loomulikult , kuid vigaselt olla lasevad , on surematud ? " " Ei , seda mitte . " " Mis siis ? Väljenda ennast selgemini , olen juba väsinud ja tahan puhata . " Kuid Margit ei suutnud seda , tema kõne ja seal peituvad mõtted jäidki mulle arusaamatuks , vaevu tajutavaks , ähmaseks . Kuni saabus too õhtu , kui makilt tuli " Cryin' in the Chapel . " Olin selle endale soome kärgedest linti võtnud . Uksele koputatakse . Ukse taga seisab Margit . Teda on üks , kuid koputusi on olnud rohkem . Vähemalt kolm , kui ta iga ukse peale üks kord koputas . Kui rohkem , siis rohkem . Meie maja pole suur , kuid uksi on tal palju . Oleneb , kust siseneda . Kui tulla esiuksest ( mida kutsutakse ka paraadukseks ) , siis jõuab rutem kohale , kuid tavaliselt on see suletud , selle taha võibki koputama jääda , vististi ei käigi ta lahti , tema hinged , riivid ja lukud on aegade jooksul kroonilisest avamatusest kinni roostetanud – pole enam tõldu , kust väljuvad väärikad härrad ja prouad ukse avamist vääriksid . Võib olla Elvis ... kui tema tuleks , murraks ma ukse oma käega lahti . Margit on tulnud köögi kaudu . See tähendab seda , et tema tulek on registreeritud , ema ja isa on selle kirja pannud , ema köögis – koputus uksele , mis tegelikult on topeltuks , nii et kokku ( vähemalt ) kaks korda – , isa vahetoas ( mis on ka ema-isa magamistuba ) – piisab korrast – ja lõpuks minu tuba , mis jääb vastu aeda ning kuhu pääseks ka rõduuksest , kui aeda ei piiraks kõrge plank ja värav , mille võti on peidetud kivi alla ja sinna unustatud . Kuid minu toa ja vahetoa vahele jääb veel paar ust , mis viivad pikka koridori , mille lõpus on minu uks , uks minu tuppa , kus ma lugedes ja muusikat kuulates oma aega sisustan . Selle , võimalik , et ka vaheuste vastu on Margit oma sõrmenukke kulutanud . Kuid neid ma ei kuulnud . Kui ei kuula , siis ei kuule . Küll kuuleks ma õrnemaidki kõpse aia-ustel . Neid uksi ei näe . Ei näe ka vaadates , oma nägemist pingutades , silmamune punnitades . Neid uksi kuuleb , kuuleb , kuidas nad aeglaselt lahti vajudes ohkavad . Need uksed on minu ja minu esivanemate vahel , kui Margit tuleks sealt , oleks ta alati – tagasivõetamatult – teretulnud . Nüüd aga ( sest aeg ajatuseks pole veel tulnud ) peab ta varsti jälle minema . Ja lahkudes koputama , seda nõuavad meiemaja meieinimeste registreerimisreeglid , mida võõrad võib olla ei mõista , kuid peavad neile alluma , kui tahavad meieelust osa saada . Mida me neile mõistagi ei keela . Nagu Margitile – ta on tulnud , kuid karta võib , et varsti ka läinud . Tal on sõrmede vahel toosama keeletükk , kindlasti jahtunud , kasutamiseks kõlbmatu , kuid ometi on see Margitile tähtis , sest muidu , päris ilma põhjuseta poleks ta minuni pääsenud . Nagu kinos – kui piletit pole , ei saa . Kuigi on ju ilmsemast ilmsem , et tühipaljas , kuid trükimusta , numbreid ja tähti täis pabeririba on vaid ettekääne , indulgents , mida saab kümne kopika eest endale lunastada . Kinno ei pääse uksest või ustest ( kino-uste arvukust suurendab MEESTE ja NAISTE punaste kardinate taga ) , kinno pääseb ekraani tagant , kuid selleks pole me veel valmis , ei mina ega Margit , minu vanematest ja esivanematest rääkimata . Margit on näidanud puuduolevat keeleotsa kui asitõendit , pileti , pääsu . Ja teda on usutud . Kuigi vaevalt keegi vaatama hakkas , mida ta käes hoiab , kas äralõigatud koogi-kõrva või minu-keelt . Emal on palju tegemist , ta teeb süüa – meile , viib süüa – sigadele , kes elavad aias tara all , kuid ei tea ustest midagi . Nende uks on nuga , mis sügisel või varatalvel ühel hommikul ukse vahelt sisse pistetakse . Noa taga on isa ja punetavate põskedega mees , kes töötab sides , kuid tapab sigu . Lisaks noa-uksele on neil veel varuks nui-uks , mis kõmatab lagipähe . Need uksed teevad lahti kõik ülejäänud uksed . Just a plain and simple chapel Where humble people go to pray I pray the Lord that I'll grow stronger As I live from day to day . I've searched and I've searched But I couldn't find No way on earth To gain peace of mind Kui ma ärkan ( ellu , unne , vanavanemate sülle ) , on Margiti keel minu suus . Kui erinev on see teistest keeltest . Isa keel on kuiv – köhimisest ja suitsupurust , ta püüab seda peita suu ette pandud rusikasse , kuid kuulmine teeb must nägija . Ma näen kaugele ja sügavale . Sügavamale ehk rohkemgi . Aga ma ei näe ema keelt . See tuleb sellest , et ta on alati vait . Tundub , nagu polekski tal keelt . Talle nagu poleks keelt vaja . Saab selletagi . Alati , kui ta midagi ütleb , vähe , kuid vajalikku ( " Sööma ! " ) , on rohkem nägemise kui kuulmise tunne . Üks nähtav sõna ema suust – kui armas see on ! Margiti keel on külm nagu ussil , ongi nagu vihmauss või konnapoeg . Kui hästi mahub ta minu suhu ! Nüüd mõistan , miks on tähtis , et mul endal keelt ei ole . Ei ole tükki . Kui tükk oleks , ei mahuks Margit minu sisse . Meie keeled sobivad ideaalselt kokku , see , mida ühel pole , on teisel . Me oleme kokku üks keel , mida on raske lahuta-lahata . Kuid kõike seda poleks – ka seda ! – , kui poleks Elvist ! Meet your neighbor in the chapel Join with him in tears of joy You'll know the meaning of contentment Then you'll be happy with the Lord Margitil on vend . Ma ei tea , miks , aga minuga on alati nõnda , et enne tuleb osa , siis teised osad . Tervikust – täiemast , täiusest – ma parema meelega hoidun . Kardan , et see on surm . Näen , et kartulil on idu ja alles siis näen kartulit ennast . Piiska enne vihma . Nuga enne nagu . ( Kõnetan jälle oma keelt . ) Kui maailm koosneks pisiasjadest ja kui need asjad oleksid eraldi , ilma minuta , siis oleks maailm ühe väga väikse minu-osa võrra väiksem . Selleks , et maailm saaks olla , tuleb ka minul olla . Kuidagigimoodi . Inimesed on sellega harjunud , et nad ei näe kõike korraga . Mina mitte . See on halb harjumus . Parem siis juba üldse mitte näha . Olla – ja jääda – pimedaks . Ka Margitist nägin ja tundsin ma kõigepealt keelt ( koos enda keelega ) ning alles siis – nagu kuuluksid nad kokku ! – venda . Vend oli Margitist väiksem ja ilusam . Kuid kõige ilusam oli nende ema . Ema töötas tuletõrjes , tema oli see , kes hoidis linna tulekahjude eest , saatis välja meeskondi , kutsus kohale abi . Ta oli ilus töö pärast . Töö oli tema näkku jätnud tule : hõõguvad põsed , mis meeldisid meestele . Vennal oli üks jalg lühem kui teine . See tuli sellest , et isa oli nende juurest ära läinud . Neil polnud isa ; isa neil polnud . Minul oli mitu , kuigi enamus olid juba surnud . Aga nad olid aias , nukra ohkega avanevate uste taga . Ma ei saanud enam ilma Margiti keeleta elada . Ei möödunud minutitki , kui ma tema peale poleks mõelnud . Mõelnud kui puuduvast osast . Ma mõtlesin Margit enda külge , enda omaks . Olime seotud kokku tuhande köidiku , paela ja niidiga , millest kõige tähtsam oli keel . Kõik muu hargnes keelest . Margiti vend mängis bändis trumme . Tal oli haruldane rütmitunne . Ta valitses kõiki maailma rütme : rocki ja valssi , sambat ja mambat , šeiki ja tvisti , tangot ja lipsit . Tal oli lumivalge pea nagu Johnny Winteril , ta oli albiino . Nagu kõik albiinod , nii oli ka Mark ( ainuvõimalik nimi ) peaaegu pime ja äärmiselt naiivne . Kuid tema rütmitunne oli mitte ainult haruldane ( eeltoodud tantsude loetelu pole kaugeltki täielik ) , vaid ka eriline . Too põnts , vaevumärgatav nihestus jala- ja kannalöögis tegi temast kordumatu kunstniku . See omakorda korvas liigiomase ( ma räägin albiinodest ) puudujäägi iseloomus ning tema naiivsuses ( ta uskus isegi mind ! ) nähti geniaalsust . Ta võinuks mängida ka üksi , kuid nii erinevat erisust ei talu isegi zooloogid , mis siis tavainimestest rääkida . Ma tean bände , kus ühel trummaril oli mitu trummikomplekti , või oli siis bändi koosseisus mitu trummarit , kuid ühemehelist trummibändi , sellest pole ma kuulnud . Meiega juhtub palju . Kõigepealt juhtub see , et tapame rotti . Kuid enne seda ütleb Mark mulle : " Ma ei või seda sallida , et sa oma keele minu õe suhu paned . " – " Miks ometi ? " küsin vastu . " See on ju loomulik . Muidu ei saaks me olla . " Kuid ma luban Margile , et loobun mõneks ajaks keelest . Kuigi see on raske . Sama raske kui vee all hinge kinni pidamine . See on tõesti raske , pealegi on Mark mul keelanud oma soovist õele hingata . Olen siis ilma . Ilma hingamata ; ilma keeleta . Kuid selle tagajärjel jääme võõraks . Meie üksi-keeled rändavad suulaes , kuid ei tunne seda ära . Närimiskummi närimine ei aita . Võimalik , et selles on süüdi kummid , kuid paremaid pole meil kuskilt võtta – oleme oma aja ja Stalini lapsed . Hädast päästab välja vilistamine . Vilistamine on keele , kõikide keelte pikendus . Kui ma kuulen linna ühes otsas pikka vilet , siis vilistan linna teisest otsast sama pikalt vastu . Linn on meile elamiseks välja pakkunud lõuna ja põhja otsa . Mina elan lõunas , tema põhjas , kuid senikaua kui päike tõuseb idast ( mis ei pruugi olla igavene ) ja loojub läände ( mis võib olla ajutine ) , on meiega kõik korras . Midagi pole juhtunud . Midagi , mis võtaks meie küljest tüki . Margitilt luu , minult loo . Margiti vile on vesine nagu tema keelgi , piisad lendavad läbi õhu ja maanduvad minu suus . Minu keel on kuiv nagu isalgi , kuigi suitsu ma veel ei tõmba , süljepiisad lendavad ja maanduvad minu keelelabal nagu langevarjurid Sahaara kõrbes . Igaks juhuks hoian kogu aja suu lahti . Isegi öösel , isa juba noomib mind – " Noh , kas kavatsed norkamissekti luua või ? " Mina ei ütle selle peale miskit , arvab mis arvab , mõtleb mis mõtleb , kahtlustab mis kahtlustab . Mis ta ise parem on , keegi ei saa seda kontrollida , kui kõvasti ta oma nooruses norskas . Siis juhtub see , et Margiti ja Margi isa tuleb koju tagasi . Ta ütleb , et on isa . Margit seda ei usu , küll aga Mark , kes on albiino , musta isa valge laps . ( Ma räägin nahast ja juustest . ) Püüan Marki mõistusele tuua , ütlen – " Miks sa kõike usud , mida sulle räägitakse ? Tead , sa uskusid isegi mind , aga ma valetasin sulle . " Kuid Mark ei pilguta silmagi , ei tee teist nägugi , ütleb – " Aga vaata , kuidas ma käin , vaata mu jalga ! " Ja ma vaatan ja Mark ei lonka enam , tema jalad on ühepikkused . Ta ei ole enam andekas , tema anne kaob , bändist visatakse ta välja ( mulle tehakse ettepanek teda asendada ) , kuid tema särab nagu päike ja jääbki särama , nagu võiks tema tõusmine ja loojumine olla vääramatud tõed . Tal on nüüd isa . Rott ründab meid ootamatult . Ta tahab surra . Kuid enne seda olen ma Margile andnud nõu , et ta nõuaks isa käest asitõendeid isaks-olemise kohta . Kõigepealt soovitan kontrollida keelt . Kui keel on sama või üldjoontes sarnane , siis on isa . Siis isa on . Oleme jõe ääres . Kui enne seda on Mark kontrollretke läbi viinud . Üllatuseks selgub , et keeled on Margil ja isal samad . Öösel on Mark voodi juurde läinud ja asja taskulambiga uurinud . " Mulle meeldisid isa silmad , nad on mustad nagu öö , ja juuksed , mis on lokkis nagu säbrulained jõel . " Olen vastusega rahul . Kuid pidi ju Mark uurima keelt , mitte silmi või juukseid ? Jah , nii see oli , kuid kui arvestada , et vile on keele jätk , siis võivad ka silmad ja juuksed olla keele-osad . Kõik on omavahel sõlmes , sõlmitud . Rott on rohu sees peidus . Kuid enne on saanud selgeks , et Margi isa pole Margiti isa . Nad pole õde-venda , vaid poolikud : pool-õde , pool venda . Kes küll nad kokku liidaks ? Vastus pole lihtsate killast . Kuid ta on olemas – Elvis . Ka rotil on keel . Ta pistab selle isukalt suunurgast välja . Elsa Triolet'l on raamat " Roosid järelmaksuga . " Romaan lõpeb nii : " " Rotid ! " karjus mees , " rotid on Marie tütre ära närinud ... Tulid talle vist karjakaupa kallale ... Ainult veel lihatükk ! Näost pole enam midagi järel ... " " Romaan ilmub samal aastal meie looga : <arv>. Minu emale meeldib raamat väga , sellest juttu tehes väljub ta oma tavapärasest keeleta olekust ning ütleb ka seda , noid sõnu , mis ilmtingimata midagi ei ütle . Nad vaidlevad isaga lõpu üle . Isa ei usu , ema usub . " Oled usufanaatik nagu su poegki , " ütleb isa . " Ja mis siis ? Mis see mind halvemaks teeb , kui usun , " vastab ema sõnavalangu ( mis paduvihm ) või isegi merega ( mis ookean ) . Meie lõpp on see , et Mark lömastab roti jalakannaga . Margi jalg on nüüd jälle nagu enne : vasak paremast pikem , parem vasakust lühem . Ta võetakse bändi tagasi . Ma ei punni vastu , mul pole ei muusikalist kuulmist ega rütmimeelt . Ainuke , mis mul on , on keele-tunne . Ja kui ma seda kellegagi jagada saan , on mul hea . " Kuid enne , kui sa trummide taha istud ja mängima hakkad , mine jookse kodunt läbi . " Mark paneb pulgad korralikult trummi äärele ja tuiskab kodu poole . Ka prillid paneb ta igaks juhuks tasku , sest need võivad joostes nina pealt kukkuda . Kuigi kodu pole kaugel , siinsamas , lõunas . Bänd jääb ootama . Ja Elvis – oli see ju olnud tema lugu ( teadagi milline ) , mida mängida kavatseti : " Cryin' in the Chapel " . Ootame ka meie , mina ja Margit , käsi-käes , keel keeles . Mark jookseb . Ta ei tea , et kodus on isa asemel uus isa . Meie isa . Brian Mind õpetas jooma Hannes . Kuid mina õpetasin teda muusikat kuulama . Ma usun , et olime tasa . Võrdsed ja tasa . Meie silmaring avardus . Temal muusikute , minul nonde tüüpide võrra , kellest ma varem suure kaarega mööda olin läinud , kartes , et nad küsivad minult suitsu peale tuld , mina aga ei oska anda . Hanneses oli küll protestivaimu , kuid see oli võrdlemisi naiivne . Tal olid küll pikad juuksed nagu minulgi , kuid tal polnud seda intellektuaalselt lihvi , mida mina talle anda võisin . Samas ei tundnud mina elu , Hannes aga tundis – tal oli olnud tüdruk , kes oli teinud aborti . Nii et kui me ühel seitsmekümnenda suvehommikul pöidlaküüdiga Tartust Tallinna teele asume , on mul , mida talle õpetada . Soome telekas näidatakse Brian Jonesi Hyde Parki mälestuskontserti . Me läheme seda vaatama , läheksime ka siis , kui meid kinni hoitaks , kuid selleks pole võimeline ükski võim , me ei hooliks isegi eksamisessioonist või vanematest või valitsusest . Me ei kannata ühegi ikke all ja kuivõrd me ise ei kannatata , siis lubame olla kommunismil ja Brekul ja muudel muldvanakestel , Vainol ja Rüütlil ja kes eales nad seal ka ei ole või on . Las söövad eripuhvetitest , sellest ei saa keegi kahju , midagi pudeneb alati kõrvale , see on üks mis kindel , kui mitte muud , siis jutukilde ikka . Ja need killud , teravad nagu lumeräitsakad ühes Anderseni muinasjutus , kriimustavad võimu keha , kuni temast on lõpuks järel üksainus suur ja haigutav ( ka igavus on murenemise seeme ) haav . " Brian Jones oli Stonesidest muusikaliselt kõige andekam . Nad piinasid ta surnuks . " " Miks ? " " Ta jõi kohutavalt , lõpuks ei ilmunud enam proovidele . Viimases proovis ei lastud tal üldse mängida , istus mees nurgas , juhe kitarri tagant välja tõmmatud ja nuttis . " Tunnen , kuidas rääkides külmajudinad üle selja käivad . Hannesel ei judise , tal on olnud tüdruk ja tüdruk on teinud aborti . " Mida ta jõi ? " küsib Hannes asjalikult . Ma pole seda öelnud , et istume veoauto kabiinis , autojuht uudistab meid ja meie juukseid . Tõtt öelda räägin ma rohkem autojuhile kui Hannesele . Autojuht on jõhker tüüp , tal on seljas puuvillane pintsak , mille taskud on pungil õliseid nartse . Hannes viskab peaga , rasvased juuksesalgud lendavad selja taha õlgadele . Peaga taha nõksatamine ja saatanlik irve , mis mõnikord mu luuletajast sõbra näole ilmub ( eriti siis , kui ta luuletusi loeb ) on üks-ühele Brianilt kopeeritud . Kuid Hannes ise seda ei tea – nii naeratavad-irvitavad miljonid maailma noored , see ühendab kõiki neid , kes " make love , not war . " Mul on üks roheline rinnamärk , ümmargune ja parajalt suur , kuhu on kirjutatud " If you had sex last night , smile ! " Panin selle endale loengu ajaks rinda , kõik said aru ja tegid , nagu oleksid nad " sellest " juba ammu üle , ainult Käkipress läks peast punaseks . Tal on pea kiilas , sellepärast , muidu annab ta meile teoreetilist grammatikat . Mul on selline tunne , et see lähendas meid . Punastada võib ka siis , kui pole olnud . Tegelikult need just punastavadki . Mul jooksevad järjekordsed judinad üle selja . Kõõritan kõrvale : ei , sellest turjakast jõmmist ei saaks me kahe peale ka jagu . Ta tuleks meile kallale , ta peksaks meid mõne juhusliku mutrivõtmega sodiks . " Viskit , puhast viskit , " ütlen . Võimalikult semuliku häälega loomulikult . Umbes nii , nagu oleksime jõmmiga juba ammu tuttavad ; või tunneksime hästi maaelu . Mul , muuseas , on traktorist-kombaineri paberid koolist olemas . Üritangi jutu sisse poetada mõne tabava fraasi väntvõllist ja diferentsiaalist . Et ei tuleks kallale . Või kui tuleks , siis lööks vähe tasemini . Jätaks ühesõnaga elu sisse . Juht tõstab ühe käe roolilt , siis teise , koputab nendega oma pintsaku taskuid ja auke voodris , kuhu suitsupakk ja tikud võisid vajuda . Reageerin ärksalt , kuid väärikalt , võtan rõhutatud aeglusega välja oma Rumba-paki ja pakun . Enne tõmban paari sigareti otsad välja . Nii peab , nii on teinud Hannes , nii olen näinud tegemas oma isa . Hannes uurib mingeid pabereid . Mul pole mingit kahtlust , need on ta luuletused . Jõmm uurib pakist suitsu tõmmates silmanurgast Hannest . Annaks jumal , et ta oma lullad kiiresti ära paneks . Äkki kukub veel lugema . Mis siis saab ? Hannesele meeldib käia piiril , tekitada olukordi , mille lahendusi ta ei või ette näha . Luuletused pole küll iseendast pahad , aga jõmm ei pruugi seda taibata , jõmmi hing võib olla tume . Õnneks torkab Hannes paberid tasku ja suunab pilgu ette . Ja suitsu suhu . Suitsetame nüüd kolmekesi koos , suits teeb meid ühesuguseks , vahendab vahet erinevate intellektide vahel . Ka mina oskan tänu Hannesele suitsetada . Peab ütlema , et suitsust on kasu muudeski olukordades . Hannesel on tüdruk , kes armastab teda , kuigi on teinud abeed . Nii hüütakse lapse kaotamist arstide seas . Minu isa on arst , sellepärast ma tean . Õhk virvendab , asfalt sulab . Mulle tuleb meelde Morrison . " Täpselt nagu Doorside muusika , tuleta meelde Morrisoni . " Jim on siis veel elus , Brian oli esimene . Tean , et Hannes teab , olen talle sellest rääkinud . Jõmmil pole vaja teada , liigne teadmine võib tema närvisüsteemi tasakaalust välja viia . Mõni enesetapjate kamp või nii . Ta ei pruugi taibata , et meie imetluses , meie võdinates , mis meist üle käivad , kui me muusikast räägime , on ka tugev annus ühiskondlikku hukkamõistu . Me oleme selle vastu , mis meil on , kuigi seda , mis meil on , on raske kui mitte võimatu öelda – oleks nagu kõike , isegi lilllapsi , kellest nii mõnigi on proovinud LSD-d . ( Tunnen paari . ) Meie Hannesega oleme midagi vahepealset , peame piiri ja kui Hannes teinekord sellest üle astub , siis püüan teda tagasi tõmmata , hoiatada või märku anda ning tavaliselt ta kuuletub . Näiteks olen talle öelnud , et tema viimased luuletused lähevad kehvemaks , kas poleks õige veidi vahet pidada ja võib olla kirjutada midagi vabavärsis ... Kas pole need lehed , mida ta taskusse tagasi topib , mitte täidetud värsside voogamisega ? Mul on kahtlane tunne , et nii võib see olla küll , juba ammu pole me käinud Toomemäe varemete tornis , tavaliselt ronime sinna laari õllega , joome aeglaselt , iga sõõmu nautides ning Hannes loeb oma lullasid , millest nii mõnigi on väärt seda , et neid ära trükitaks . Kuid meile pole trükkimine tähtis , me ei trügi isegi põrandaalustesse väljaannetesse , mida ilmub tohujaa ja bolše , ootame oma aega , mis tuleb siis , kui ise ei taha . Mina mingeid katsetusi ei tee , kuigi inimkatsed sobiksid mulle perekondlikku traditsiooni arvesse võttes paremini , mulle meeldib muusika . Mõnikord võtab Hannes torni kaasa mõne tüdruku , hata , nagu ta ise ütleb ja mina vaatan ja mõtlen , kas see on sama tüdruk , kes ... See ei saa nii olla , aga mina mõtlen ikka . Ilm on nii palav , et jõmm tahab ujuda . Ta sõidab teelt kõrvale . Ta võiks meid ka maha lüüa . Valutult , kiiresti . Kuid enne kui ma neid mustahuumori mõtteid lõpuni jõuan mõelda , oleme vaikses jõekäärus . Kaugelt paistab mingi küngas ja sellel mingi betoonist punker . Jõmm hakkab riidest lahti võtma . " Kas teie ei tule ? " Võiks ju , aga parem mitte . Teab , mis talle veel võib pähe karata . Parem jään kaldale , las Hannes läheb . Kui ta midagi teeb või teha tahab , siis mõlemale korraga ei saa , ei ole käeulatuses . Teisest küljest jälle jään ma siis üksi , aga mul on kiired jalad , see pole loogiline , et enne ühega , siis teisega . Nagu mõnes kehvas loos , kus iga noot on paigas , aga lugu ise elutu ( mõned Grateful Deadi hümnid ) , toimub kõik nagu nöörist tõmmatult . Hannes kargab vette . Tal pole just tüüpiline luuletaja keha , rinnakorv on kummis , jalad maapoisilikud tugevad , käed sõnnikutõstmisega karastatud . Võib karta , et nad saavad sõbraks , Hannes ja jõmm ja ma jään jälle üksi . Kuid mul on muusika , on Janis Joplin , Jim Morrison , Jimi Hendrix ja isegi Elvis Presley . Elvis on küll rohkem minu lõngusest onu maitse , minu jaoks on ta varumängijate pingil , kuid kui vaja , kõlbab ka tema . Oli ka Brian , kuid <arv>ndast juulist <arv> teda enam pole . Kuus on sama mis kolm ja üheksa on kolme moone . Kes tunneb muusikat ja aega , teab , et tähtis on üheksa . Üheksa on revolutsioon , üheksa on John , üheksa on Jimi , üheksa on kõik . See , mida Brian tegi , jääb . Kuigi seda on vähe , võinuks rohkem . Kuid igavik pole nõudlik , piisab piisast . Too piisk võis olla ükskõik mis , verine Mary ( bloody Mary ) või Stalini kruvikeeraja ( Stalin's corckscrew ) . Ka Ziguli õllest piisaks täiesti . Selle ma lahti korgingi . Hammastega , mingit abivahendit ei tunnista ma sellest peale , kui me tuttavaks saime , mis on jälle omaette lugu ja mida ei jõuaks ära rääkida , kuigi mõelda võib . Mõtlemisega on see hea asi , et saab teha mitut asja korraga . Näiteks joon ma praegu õlut , õlu läheb suhu ja kõrist alla , aga peas on Hannese tüdruk , kes tegi abeed ... " Brian Jones oli hea ujuja , " hõikan kaldalt . " Ära kõike ära joo , " hüüab Hannes kroolitõmmete vahelt . " Meil peaks veel olema . " " Vaata kotti . " Hannes oskab nii täpselt õhku sisse tõmmata , et sellest jätkub mulle hüüdmiseks ja vee alla minemiseks . " Brian leiti oma basseinist . " " Ta veri oli heroiini , viski ja õlle segu . " Jõmm on ujumise katki jätnud , seisab jões , jalad põhjas , vesi tilgub vaesekesele silma . Ta läkastab , on endale kurku tõmmanud . Briani surm on tema liigutused rütmist välja viinud . " Järk ? ! " lükkab ta ühe sõna suust välja . Sõna plurtsatab kuningkalana krooliva Hannese ette . " Järk ! " viskab Hannes sõna tagasi . " Olin sajas meetris Järvamaa meister . " Tal on nüüd jalad põhjas . Nad tulevad koos veest välja , pole kindel , kas nad minu harimistööd , mille sisse olen puistanud pahaendelisi viiteid , üldse tähele on pannud . Hannes teab juba piisavalt fakte , olen talle pajatanud nii Brianist kui ka teistest rocki-geeniustest . Kuid faktid ilma muusikata , ilma muusikalise kuulmiseta , on null . Hannes jääb siiski mulle . Me jääme kokku . Autojuht vahib meid kahtustavalt . Tal on selle mustlasvanaeide pilk , kes sauna riietusruumis meie peale pröökama pistis . Kui vanad võivad olla naised , et nad saaks saunas meeste poole peal töötada ? Tegelikult töötavad nad mõlema poole peal , neil pole vahet , kas mees või naine . Teine saunatädi ei ole mustlane , aga tõmmu on ta küll . Ja tema ilmes on mingi tõsidus , kurbus isegi , mingi beer drinking womani blues . Minu peale vanamoor ei karju , rohkem Hannese peale , justkui teaks , et Hannes õpetas mind elu tundma . Kõik jõllavad meid , kusagil klõpsatab noatera , kuid mitte see , millega torgatakse – keegi teeb õllepudeli korki lahti , näen seda silmanurgast , otse vaadata ei julge . Hannesel on hea , ta ei näe hästi , kui me üle tee läheme , laseb ta mul paar sammu eespool minna . Prillid ei aita , Hannese silmapõhjad on haiged ja see teeb haigeks ka hinge . Väline abitus teeb Hannese ligitõmbavaks , on juhtunud , et Hannes läheb üle tee , aga teispool teed on tüdruk , kellel on Hannesest hale hakanud , ta on tundnud hirmu poolpimeda nooruki saatuse pärast ning tõtanud teda autode keerisest välja tõmbama . Hannesel on tüdruk , kes on teinud ... " See seal on armastuse küngas . " Jõmm on tegelikult kilu , õline pintsak , rebade peal särk ja lotendavad püksid tegid temast sumoka või dzuudoka , nüüd on näha , kes ta on tegelikult , kõhn ja armetu töölisklass , sellele ainult puhu kõrva , kohe läheb , kohe jookseb – barrikaadidele , õlle järele . Kuid – ja sellega on raske leppida – armastuses on tal vedanud . Isegi künkad armastavad teda , kõik , mis vähegi kumer , saab temast nimetatud . Kohe selgub , et mitte ilma põhjuseta . " Ma käin seal keppimas . " Selle peale ei oska isegi Hannes midagi kosta , kuigi ju võiks , on tal ju tüdruk , kes on ... " Kajab vastu , tõstab pinget . " Kujutame endale ette , kuidas jõmm betoonpunkri niiskete võlvide all kepib ja kõik kajab vastu , valjemalt kui pornokas , ja laest rippuvate stalaktiitide otsast kukub tilku . Aeglaselt , sujuvalt , surmavalt . Iga tilk tähendab – aega , igavikku . Morfiini , LSD-d , hašisit . Ja jälle mõtlen ma Brianist , sellest , et ta elas samas majas , kus Winnie Puhhi autor Milne , sellest , et keegi võis ta tappa . Mida tähendab surra noorelt ? Mõttekalt ? Mõttetult ? Kui nii võtta , siis peaksime Hannesega mõlemad juba natuke aega surnud olema , oleme Brianist ju nooremad . Jõmm on rõõmus , tal on punker ja kepp . Tema vanus on ebamäärane , õline . Meid Hannesega ei tee rõõmsaks isegi see , et oleme ükskord öösel üksteisel käest kinni hoidnud . Hannes ei tea seda , ma pole talle öelnud , sest tean , et tegelikult ei krahmanud ta kinni mitte minu käest , seejuures imelikult niutsudes , nagu märg koerapoeg , lita , nagu Hannes ise ütleks , vaid et see on kindel märk sellest , et sel hetkel toimib A<arv> , Armastuse Üheksa ja et see tähendab , et kuskil kosmoses on tüdruk , kes on teinud abeed , aga on õnnelik . Jõmm ütleb , et võime tema punkrit kasutada , kui tahame . Ta pole isegi irooniline , ta peab meid homodeks ega hakka meid selle eest isegi noomima või meie peale karjuma või meid mõne raske raudasjaga nüpeldama . Miks pole me Brianid ? Miks pole ma Marianne Faithful , kes nägi viimasena Brianit , nägi , kuidas nad kõndisid kohas , mis polnud ei külm ega soe , kus ei puhunud tuult ega olnud ka tuulevaikus ja Brianil oli hea meel , kui teda nägi , nägi tuttavat nägu kohas , mis pole ei soe ega külm . Brian ei teadnud , kus ta on , ta lootis , et näeb kedagi , kes talle ütleb ja ta nägi , aga see , keda ta nägi , ei teadnud , aga ta küsis , kogu aja küsis : " Kus me oleme , Marianne , miks sa mulle ei ütle , sa ju tead , pead teadma . Minuga juhtus see värk , et ärkasin hommikul üles , tahtsin rahusteid võtta , aga avastasin , et olen surnud . " Kui ta seda ütles , oli maa nende jalge alt ära lõppenud , Marianne ja Brian seisid kuristiku äärel ja Brian ütles : " Siit edasi lähen ma üksi . " Nad suudlesid , kuid nende huuled ei puutunud kokku , muidu võinuks ka Marianne surnud olla . Tema eest hoolitses Mick , ta kutsus ta tagasi ja Marianne tuli . Miks polnud kedagi , kes oleks ka Brianit kutsunud ? Tallinna tornid juba paistavad , jõuame kohale täpselt , pool tundi on kontserdi alguseni veel aega , kuid see kulub ära tiheda liikusega tänavate ületamiseks . Jõmmile ütlen hüvastijätuks ühe raske , tähendusest tiine lause : " Brian Jonesi surmas oli süüdi tema parim sõber Mick Jagger . " Rahvas rabeleb , tüdrukud kiljuvad , õõtsutavad muusika taktis oma kehi , raputavad õlgu ja rindu . Küll tahaksin ise seal olla ! Ühel pop-kontserdil olen olnud , see toimus EPA aulas . Ma peksin seal ühe tooli sodiks , õigemini oli tool juba enne mind puruks pekstud , mina ainult võtsin põhja ja ühe jala ja kukkusin võmmima . See võib tunduda rumal , lapsik ja naiivne , kuid toolipõhja peksmine ja rock on üks ja sama . Võib ka ilma peksmiseta kuulata , kuid see on perversne . Üht sellist hullu ma tean , tunnen teda koolipõlvest . Tema kirjutas raadiost laulusõnu üles ja parseldas neid bändidele . Ega ta selle eest midagi ei saanud , tal lubati ilma piletita pidudel käia , kuid selle asemel , et tantsida või niisama pulli teha , istus tema rõdul ja kontrollis , kas ikka õigesti lauldakse . Tal oli alaväärsuskompleks , ma ei tea , mis on temast saanud , kuid hullukast on ta läbi käinud ka siis , kui temast keegi on saanud . Kirjanik näiteks . Või luuletaja . Nagu Hannes . Ka teda huvitavad rohkem sõnad . Tema arvates on sõnad kõigepealt , mina nii ei arva . Kuid pole mõtet selle üle vaielda , muidu võib juhtuda , et liiv läheb jälle silma ja Hannes jääb pimedaks . Ükskord nii oli , Hannes seisis jõe kaldal ja vaarus , ta ei seisnud enam hästi püsti , olin talle peotäie liiva vastu vahtmist visanud . Jõime õltsi . Meiega oli kaasas Enn . Enn oli kunstnik , tal oli teistsugune pilk , kui meil , ta oskas näha asju , mida meie ei näinud , Hannes nägemise , mina mõistmise pärast . Ma ainult tegin näo ja noogutasin sügavmõtteliselt , püüdsin vist isegi muiata , kui Enn ütles , et vaata seda pajuoksa seal , kas pole see nagu suur türa . Ja siis hakkas ta äkki Hannest taga ajama ja Hannes jooksis eest ära ja ma mõtlesin , et seda peab kuidagi takistama , jooksin nende vahelt läbi , kui nad järgmise ringiga minuni jõudsid ja viskasin sahmaka Hannesele vastu vahtimist . See oli alatu , aga ma ei saanud teisiti . Kuid edasi läks veel hullemaks : Enn võttis Hannesel õlgadest , surus ta peaaegu end vastu . " Tee silmad lahti ! " Hannes tegi silmad lahti , kuid kõikus ikka . Poleks Enn hoidnud , oleks Hannes pikali kukunud . Nad seisid seal ja vajusid ikka rohkem juba jahtuva liiva sisse ( oli umbes üheksa õhtul ) ja mina vaatasin ja mõtlesin ei tea mida . Siis võttis Enn Hannese pea oma kahe käe vahele , hoidis nii kõvasti , et Hannese põsed olid nagu lohvid ja Hannes ise oli kummist hampelmann , kellega võib teha ükskõik mida . Ja siis ma nägin , kuidas Ennu suust tuli välja keel , mille terav , hallikasvalge tipp läks Hannese silma . " Ptüi ! " Enn sülitas ja tõmbas keele vastu rannet puhtaks . Ma seisin kõrval ja tundsin , et see oli mõeldud mulle . " Ptüi ! Ptüi ! " Lõpuks saavad silmad puhtaks . Tunnen , et olen kurjategija . ----- Oleme toas neljakesi , peale minu ja Hannese on veel Plurts ja tema õde Juta . Plurtsil on Zepi viimane , ta on selle saanud pange piirituse eest ühelt sommilt . Plaat pole tuttuus , paari luust ja lihast läbi käiva krõpsuga just seal , kus Plant lõpetab ja Page alustab ja vahel on vahe ja vahe peaks olema vaikne , aga ei ole ; kuid ka piiritus pole päris puhas . Juta on kihvt plika , valge peaga , selline ümmargune , kodune ja armas , ta on mulle õmmelnud lillast kardinariidest püksid . Püksid on õhukesed , paistavad läbi , kõik see on paista , mis muidu varjul ( ja puu küljes peidus ) . Võtame kontserdi linti , makid on sees . Hannes istub ninaga vastu ekraani , kaugemalt ta ei näe . Mulle tuleb jälle liiv meelde ja keel , mille ots võdises , kui silma läks . Mul läheb seest suti õõnsaks . Jaggeri paksud huuled on punased . Nagu oleks ta neelanud verd , oma sõbra Briani mürgist verd . Viskit , veini , õlut ja LSD-d . Ta on ennast teinud naiseks.Või väikeseks tüdrukuks . Valge vestiga valgeks ingliks . Justkui selle kinnituseks , et sõnad on tõepoolest tähtsamad kui muusika , loeb Jagger rahvale ette luuletuse . " Shelley , " ütleb Hannes . Ta ei ütle seda , et näidata , kes ta ise on või kelleks ta saada igatseb – ükskõik mis hinnaga . Nii on , ütleb ta ütlemisega , maailm on selline – sõnast sündinu . Kõlab uhkelt , kuid võib teha õnnetuks . Peace , peace ! He is not dead , he doth not sleep – He hath awakened from the dream of life . Joome punaveini , Egeri härjaverd , kuid mõõdukalt . Kohe täis jääda ei taha . Ja ei jää , kui ka tahaks . Juta toob tordi . Mõtlen , et mis oleks , kui me Jutaga ... Kuid see mõte väsitab mind ja teeb uimasemaks kui vein . Tordi keskel on kollase kreemiga viis suurt tähte : BRIAN . Juta rääkis , et tordiga oli jama . Ei tahetud teha . Kes see selline on ? küsiti . Meil on Priidud . Meil on eeskiri – kõik Brianid tuleb muuta Priiduks . Ega te pole ainukesed , juba enne teid käidi ja taheti torti selle sõnaga , mida pole kahjuks olemas . Või kui on , siis on ebamoraalne rikkuda sellega torti , rüvetada kodumaise pagaritööstuse head mainet . Pika pinnimise peale õnnestus Jutal lõpuks tort siiski välja kaubelda . " Ütlesin , et Brian on mu vend ja et me vahel kepime ajaviiteks . See lõi vanaeide pahviks . " Selle peale me naersime , kontsert polnud veel alanud , aga ma teadsin , et see , mis Juta ütles , polegi nii väga vale . My love is bigger than a Cadillac I'll try to show it when you drive me back . Kui Jagger lõpetas , oli vaikus . Vaikus oli vaiksem kui vaikus kahe laulu vahel , see oli täis pinget , pingsat ootust . Mitteüks tiss ei hüpanud , mitteüks nuga ei välkunud . Ja siis tõusid õhku tuhanded liblikad , neid oli tükk aega pappkastides hoitud , osa neist oli ära surnud . Üks maandus mikrofonil . Siis teda enam polnud . Ja siis algas muusika . Ma pole oma elus nii halba muusikat kuulnud . Stonesid mängisid kehvalt . See oli kirbutsirkus – eeldusel , et kirpudel pole muusikalist kuulmist . Kuid see , mida polnud kirpudel , polnud ka Hannesel . Tema silmad püüdsid ekraanilt valguspunkte . Need liikusid tema eest ära , Hannes nägi kõike hetke või paari võrra hiljem . Tema aeg polnud meie oma – olevikus ; Hannes oli , pidi olema minevikus . Ta nägi seda , mida mina kuulsin . Ta oli mulle armas , kuid postuumselt . Nagu Brian . Ma ei palu su käest andeks . Sa tahtsid surra ja surid . Surid rõõmsana , elust vabana . Liblikana , kes võtab endaga taevasse kaasa mikrofoni . Muusika , mille ainus mõõde on aeg . Aeg , mille ainus mõõde on tunne . Ma põlvitan su ees , sõber . Ma põlvitan su ees , Aeg . Tunnen su tundi , miilan minuteid , suudlen sekundeid . Ma lasen ennast põlvili , mu juuksed katavad mu näo . Mul on käes mikrofon . Küünarnukk põlvede vahel , pistan mikrofoni suhu . Ma imen enda tühjaks . Tilgatumaks , ihatumaks , vihatumaks , kehatumaks . Lblkmks . " Muusikaprofessor , " tutvustab Hannes mind . " Poeet-pederast , " ei jää ma vastust võlgu . Ma pole öelnud , et istume autokastis . Meid võttis peale üks tüüp . Tüüp hüppas üle kraavi kusele , aga enne kui ta ära lõpetada jõudis , olime meie kohal . " Kas Tartu ? " küsime uljalt . Tüüp seisab meie ees , tal võis pooleli jääda , kui nägi , et kaks karvast jooksevad tema masina poole . Mõistetamatutel põhjustel ( mida on alati rohkem kui neid , mida mõikad ) on ta suuremeelne . Ta peab olema Priit , ta on Priidu nägu , tema näkku on kirjutatud viis magusat tähte . Kuid sõnu ta ei raiska : mis mõttega , kui sõna pole luule , arvaks Hannes . Võiks öelda , et ta ei luba ega keela , kuid meiesuguste jaoks on see lubamine , viskame oma asjad üle poordi ja ronime ise järel . Tükk aega ei seleta silmad mitte essugi , siis paistab midagi valget . See on valge pluus , ingli tiib , nagu Hannes ütleks . Sellest saan ma aru . See on sama elementaarne kui see , et muusika on helide kimp . Kuid pluusi all on midagi sellist , mida Hannes paremini mõistab . Konkreetsemalt . Mis saab piimast tüdruku rindades ? Pärast abeed ? Või ei jõua piim nii ruttu koguda ? Rinnad on , võivad olla nii tundlikud , et tunnevad halva kavatsuse juba ette ära . Valge all on must . See on must seelik Nii must pole isegi põlenud autokumm , mille serval istume ( ma pole veel jõudnud öelda ) . Me istume põlenud kummi serval . Meie ees pingil istub must-valge olevus . Valge on pluus , must on seelik.Tüübi sugulane ta olla ei saa , sugulasi hoitakse enda kõrval , oma läheduses , autokasti neid ei aeta . Ta võib olla üks neist , kellele meeldivad betoonpunkrid . Ka siin , puldani all on pime . Stalaktiite just pole , kuid aeg on siin aeglane , aeglasem kui päikesevalguse tunnid ja minutid . Ei tea , mida öelda . Tüdruk ei ole kindlasti tumm . Pikkamööda hakkame seletama nägu . Nägu võiks olla kõige tähtsam , kuid mina näen alati kõigepealt rindu ja niipalju kui ma Hannesest tean , näeb tema hoolimata oma kehvast nägemisest jalgu . Kõik muu – ülakorrus – tuleb hiljem . Jalad on tähtsamad , a-augule lähemal , rinnad , need on illusioon , millest minusugused toituvad . " Tere , " ütleb nägu . " Mina olen lits , juudi libu . Kas teil suitsu on ? " Kumbki omadus ei paista näost välja , võiks öelda , et tavaline tüdruk , eesti . " On , isegi õlut on . " " Andke . " Hannes pakub pakist sigareti . Heameelega teeksin seda ise , ainuke naine , kellele ma olen tuld pakkunud , oli põhjakäinud primadonna Tartu õllekas , tõmbas paar mahvi ja kukkus siis laulma ja kõik kuulasid , keegi ei keelanud , isegi uksele juhtunud miilits ei teinud teist nägu . Aga ta ei saanud korraga palju laulda , hääl läks kähedaks . Mul enam suitsu polnud , aga nüüd tahtis ta juba peeti ja seda talle ei antud ja laul , üks tuntud ooperiaaria tiisikuse kätte surevast libust ( jõuan hiljem öelda , milline ) lõigati katki . Laulab ka tema ? Laula , libu ! Kuid libu ei laula . Ka rääkida eriti ei armasta . Kulistab meiega koos õlut . Olen tema jaoks korgi hambaga lahti tõmmanud . " Toomal on absoluutne kuulmine . " " Hannesel on head luuletused . " " Ma olen Toomale elu lõpuni tänulik . Kui teda poleks , ei eristaks ma bassi soolost . " " Nii hullud lood ? " " Hullemad . Toomata ei teaks ma , kes on Brian . " " Kes ? " " Muusik . Praeguseks on ta juba surnud . Varsti saab aasta , kui ta basseinis vedru välja viskas . " " Ilma Hanneseta oleksin paljustki ilma . Isegi suitsule ei oskaks tuld anda , ja õllepudelid jääksid korkimata . " " Olete peded või ? " " Mina olen . " ( Mina . ) " Huvitav inimene . " ( Mina . ) " Muusikaline , " aitab Hannes minu paikapanemisega takka . Nüüd jõuab kätte see koht , kus mulle meenub ooperi nimi – " Kameeliadaam . " Mannetust aknaruudust paistab juhi pügatud kukal . Oleme alles poole maa peal , Ardu on läbi ja Anna tuleb , kui tüüp masina kinni peab . Äkki ta kuulis meie plära pealt ? Mingist praost ? Kuklaga ? Tuleb meid välja viskama ? Mida teha ? Vastu hakata pole mõtet , varem või hiljem saavad nad sellega hakkama , kogu see riik on selle mõttega üles ehitatud , et meiesuguseid – karvaseid – kiirelt tasalülitada . Riik on suur saun , mida kamandab kastreeritud mustlasmoor , seda pean ma ütlema . Hoian ennast pingul . Olen sisemiselt valmis kõige hullemaks . Plekkukse kolks . Prjauhh . Kuid see pole eriti täpne , lõpus peaks olema midagi kõvemat , kalgimat . Samas on selles midagi kordumatut . Kuid selleks peab olema kõrva , kuulmist . Mina kuulen , mul on kõrva . " Kuula ! " Väljas ladistab . Kuid see pole vihm . Jõhker vend , ei viitsi kaugemale minna . Vastu kuuma kummi , minooris . Väike põis , mis teha . See , et ma kuse ajal vihmast mõtlen , näitab , et olen närvis . Näitab , et tegelikult mõtlen ma ühest – tüdrukust . " Ma lähen ka . Sa ei taha ? " " Tänan , ei . " Pladin kõveneb . Hannes oskab inimestega suhelda . " Ta on ohtlik . " " Kes ? " " Tema , Hannes . " " Miks ? " " Tal on tüdruk , kes on teinud aborti . " " Mõni ime . Mul on neid neli tükki seest välja kraabitud . Ei saa ise aru , kuidas nad minu sisse satuvad . " " Kõik oleneb kliimast . " " Tõsi või ? " " Niiske ilm soodustab eostumist . Juba Hippokrates ütles seda . Ma tean , minu isa on arst . " " Varsti hakkab sadama . " " Tundub küll . " Mulle tuleb mõte ( mis näitab , et olen kohutavalt närvis ) , et mingi matemaatilise trikiga peaks olema võimalik ära tõestada , et kõik need bussipeatused tee ääres on välja arenenud vanadest pissikohtadest , kui veel sõideti vankritega või käidi jala , ja et see on see , mida kutsutakse kultuuriks ja traditsiooniks . " Vaata , mis see on ? " Auto nõksatab paigast , Hannes haarab mul õlast , õlg tuikab tükk aega . Kui valu järele annab , on ka lugu läbi . " Kümnekas . Kust sa said ? " " Tüüp andis . Priit nimi . " " Mis sa talle tegid ? " " Kiitsin teda . " Libul on rohkem kogemust kui meil kahe peale kokku . Teda on vägistatud , teda on täis joodetud , tema lapsed on surnud , surnud juba sündides . Ta pole lasknud neil elada – milleks raisata enda elu , kui võib leiduda mehi , kes võivad su täis joota ja vägistada ? Lepime kokku , et ta tuleb meile külla . Lubab tulla . Loomulik , et ei tule . See oli ette teada . Kuid see ei tähenda veel , et oodata ei tasu . Et ootama ei pea . Nagu Godot'd . Istume , ootame . Aeg astub , kell läheb . Kas tuleb või ei tule – valge pluusi ja musta seelikuga . " Pane peale . " " Tee lahti . " Ütlen Hannesele ja tema mulle . Ütlemised on ühel ajal – mina mõtlen muusikat , tema konni , mille oleme ostnud selle raha eest , mis autojuht Hannesele andis . Mille eest ? Siiani pole mul selles selgust . Oli tal – Priidul , Brianil – äkki tõesti nii paha ? Tahtis ta sellega lunastada oma süüd kellegi ees , keda me ei tundnud , kuid keda me nüüd keelt konjakisse kastes maista võisime ? Ta oli jooksnud , kui nägi , et me autole läheneme , ta polnud tahtnud , et me mõne teise auto valiks . Ta oli meid palunud ronida kasti , et kohtuksime seal tüdrukuga , kes polnud ilmselt terve . Miks muidu nimetas ta ennast juudiks ja libuks , kui tema juures polnud midagi , mis ühest või teisest märku oleks andnud ? Priit oli meid oma auto peale anunud – alles takkajärgi ja tasahilju saame sellest aru . Olen pudelit hoidnud nagu oma last . Mille Hannes ära kaotas , tuleb mulle seosusetu mõte . Kuid nädala eest ostetud pudelit olen ma tõesti hoidnud . Ta on alles – täis , süütu ! Pudelit hoiab isegi Hannes . Seda näitab see , et ta on selle minu kätte hoiule andnud . Ta on minu käest isegi küsinud – " On ta sul veel alles ? " Ja mina , kuigi mul on tahtmine öelda , et tegin temaga sama mis sina oma tüdrukuga , ütlen : " Alles , Hannes , alles ! " Meie ütlemistes – pane , tee – on lootusetus . Lootus hakkab kaduma . Lootuse kadumine korgib lahti pudeli ( mina ) ja paneb peale LP ( Hannes ) . Viimase , kus Brian veel kaasa tegi : " Satanic Majestic Request . " Lootusetus on see , kui lugusid pole . Meil siin ( meie juures , olen unustanud öelda ) on päris pidulik . Kui mina oleksin , siis ma tuleksin . Aga ei ole . Kui ei ole , ei saa ka tulla , isegi minemine on raskendatud . Konjak on Priit ja plaat on Brian . Viimane , enne kui Brian nutma hakkas ja ära uppus . " Tead , mis ma talle ütlesin , kui sa väljas kusel käisid ? " " Kellele ? " " Libule , juudi libule . " ( Mul jooksevad seda öeldes judinad üle selja – nagu " Black Magic Womani " ajal. ) " Ütlesin , et oled ohtlik . " " Ma ju olen . Miks sa mind vihkad ? " " Kust sa tead ? " " Silmadest . " " Silmadest ? ! Sina ja silmadest ? ! " " Ega ma nii pime ka pole . " " See pole vihkamine . " " Mis siis ? " " Võimetus armastada . " Olen seda lauset kuskilt kuulnud , kuid kohe , kui ma ta öelnud olen , on ta minu . Minu oma . Tunnen oma mõttest mõnu . Judinad libisevad kaenla alla , sealt üle diafragma tiiruga kuklasse tagasi – ei , sellist muusikat pole ma veel kuulnud . ----- " Aiuiaaaa ! " Kohtan oma kooli- ja nimekaimu juhuslikult tänaval . Ta on mu kaugelt ära tundnud – ettepoole kookus kael ja õlad . " Noh , kuidas elad ? " " Pole vigugi . " " Kirjutad ikka ? " " Mida ? " " Kuidas mida ? Sõnu , laulusõnu kirjutasid üles . Ma ju nägin sind , kui sa kulta rõdul koogutasid ja pismeldasid , teised tantsisid . Sa olid jube tark . " " Ega ma tegelikult ei kirjutanud . Vahtisin tisse , ülevalt oli kõik jube hästi paista . Kirjutamise pärast pandi mind hullukasse , sain vägedest lahti , olin aasta akadeemilisel . A ma kirjutasin kõik üles , mis nad seal minuga tegid . " " Kuidas ? Kas lubati ? " " Kirjutasin otse pähe . Sellest ei jäänud jälge . Ainult pähe . Mul on kõik meeles , rohkemgi . " " Osav sell . Ja nüüd ? " " Mis nüüd ? " " Va ... kirjutad ikka või ? " " Pole tarvidust . Mul on sõber , tema kirjutab . Mina ainult kuulan . " " Mida ? " " Muusikat , loll . " " Nonoo ... " " Vabanda , ma ei tahtnud . " " Mis su sõbra nimi on ? " " Brian . " " Br ... " " Võid vabalt Priit öelda , vahet pole . " " Priit . Pakaa siis , Toomas . " " Jääme nägudeni . Kui kohtume , siis kirjutame ... Hannes . " Presidendi vend Näidend neljas vaatuses või pildis Tegelased : Anti , kirjanik – <arv> Lii , tema naine , näitleja – <arv> Janis Joplin , rocklaulja – <arv> Arthur , barman – <arv> Kandiline poiss – <arv> President – <arv> Tiit , tentsik – <arv> Esimene Pime lava läheb pikkamööda valgeks , jättes valgussõõri voodi , kus magavad mees ja naine . Nad on teineteise vastu nii tähelepanelikud , et tundub , nagu nad ei magakski . Nad ei tõmba tekki enda peale , vaid kompavad külge keerates läbi une , kas teine mitte paljaks ei jäänud . Nad on loobujad , mitte võtjad . Kui naine püüab umbes ninasõõrmeid läbi puhuda , ulatab mees talle silmi avamata taskuräti . Veidi aega lebavad nad vaikselt , siis hakkab mees unes oigama . Naine tõuseb , istub voodiäärele , sirutab käe , silitab meest , kuid ei ärata teda . Oigamine ei lakka . Mees oigab rütmiliselt , vaheaegadega , magusalt . LII : Pole viga , läheb üle . Lii läheb kööki , sealt kostab tikukraps , uksest tuleb põleva sigareti lõhna . Ka raadio tehakse lahti , tuppa prahvatab muusika , mis kohe maha keeratakse . Lii tuleb tagasi , vaatab meest , kuulab . Oigamine valjeneb . Lii võtab öökapi servalt telefoni ja helistab : LII : Kas kiirabi ? Mees ärkab , tõuseb püstakile , silmad pärani . Lii paneb toru ära . Alates esimesest vastastikku vahetatud sõnast , hakkab lava pikkamööda , pea märkamatult helenema . Kuni saabub hommik , mis on nii valge , et silmad seda vaevu välja kannatavad . Toas on veel mõned mööblitükid , milleta elu mõeldav pole – kapp , tool , laud jms , kuid sedamööda kui nad tänu valgusele hämarast esile poevad , uputab silmipimestav valgus nad lõpuks ikka . ANTI : Kus ma olen ? LII : Kodus . ANTI : Kus kodus ? LII : Oma kodus . Mina olen sinu naine , minu nimi on Lii . Me oleme kakskümmend viis aastat abielus . Me oleme õnnelikud . ANTI : Miks sa mind äratasid ? LII : Ma ei äratanud . Ise ärkasid . Kutsusin kiirabi . ANTI : Miks sa seda tegid ? Mul pole midagi viga . LII : Sa oigasid . ANTI : Helista tagasi , ütle , et pole tarvis . LII : Kui me neid nii narritame , siis võib juhtuda , et nad ei tule , kui tõesti on vaja . Ma ei jõudnud kutsuda , mõtlesin ainult . Sa tabasid mind mõttelt ... nagu alati . ANTI : Seda ei juhtu tihti . LII : Et sa mind mõttelt tabad ? ANTI : Et mul hea on . LII : Ja praegu ? ANTI : Mis praegu ? LII : Kuidas praegu on ? ANTI : Hakkan harjuma . Esialgu on nagu imelik . Kõik on ... kuidas seda öeldagi ... natuke valjem , linnud laulavad kõvemini ... LII : Aga mina ? ANTI : Sinuga olen ma harjunud . Sa oled alati ühekõvadune . Sellepärast ma sind armastangi . LII : Ei ole vaja maha keerata . ANTI : Natuke juurde võiks vahel . Kuid see on ju tore – omada naist , kes räägib nii vaikselt ... nagu õrn tuulehoog käib üle .. LII : Nagu mahakeeratud raadio . ANTI : Ära nüüd solvu . Tahad , ma räägin sulle , kus ma seekord olin . LII : Ma tean – ära . ANTI : Me olime mõlemad koos . ( solvunult ) Kunagi pole olnud , et ma üksi ... Olime just tuttavaks saanud , sul oli seljas see vööga siidist kleit , kui sa käisid , siis kõik kahises ja vöö käis lehviga kinni ja jalas olid pruunid sukad ... LII : Sukki polnud . Naised ei kanna üldjuhul suvel sukki . ANTI : Sina oled erand . LII : Vaikne erand . ANTI : Siis olid sul sääred pruunid ja mina hakkasin arvama , et sukad on jalas . Väga hea , väga hea ! LII : Edasi . ANTI : Edasi oli nii , et meid viis kohale üks invaliid , tema nimi oli ... LII : Nõmmsoo . ANTI : Just . Ega sa eesnime ei mäleta ? Aga see pole tähtis . LII : Karl . Ta oli mu sõber . ANTI : Jõle pull , aga mu esimese jutu tegelane oli ka selle nimega . LII : Sa kirjutasid selle jutu veel enne , kui me olime tuttavaks saanud . ANTI : Just-just . Aga jutt oli jama . Ei taha seda meelde tuletadagi , täielik plagiaat , prrr . LII : Räägi siis õiget juttu . ANTI : Tead Lii , mõnikord ma ei saa aru , kas sa oled minu suhtes irooniline või tuleb see sellest , et sa räägid nii vaikselt ja ühetaoliselt . LII : Vaikselt ja ühetaoliselt . ANTI : Olgu nii . Kuigi mulle tundub , et ka praegu ... Mis kell on ? LII : Pool viis . ANTI : Kas magame edasi ? LII : Sina võid magada . ANTI : Ja sina ? LII : Mina enam magada ei saa . ANTI : Oigamise pärast ? LII : Mitte ainult . ANTI : Siis ma parem räägin ... oigamise olematuks ... oigamise olematuks ... see kõlab hästi , oleks nagu sügav . LII : Oigamist ei tee keegi olematuks . Oigamine on ohtlik . ANTI : See on veel parem : oigamine ... ohtlik ... ohtlik ... oigamine ... LII : Ära unusta , sa oled haige . Päriselt , mitte mängult . ANTI : Karliga oli see lugu , et ta pidi kohe tagasi minema . Viis meid ainult kohale . LII : Ta sai aru , et me sinuga ... ANTI : Täitsa dzentelmen . Kahju , et tal kargud olid . LII : Ta oleks siis ka läinud , kui tal karke poleks olnud . ANTI : Aga auto oli vägev . Sapakas , maanteemuhk . Vaevu mahtusime sisse . Ma vaatasin , kuidas ta juhib . Paremat sohvrit pole ma näinud . LII : Ta võttis ennast kokku . Ta tahtis , et me kohale jõuaks . ANTI : Temal pole midagi kaotada . LII : Ära ole nii kindel . ANTI : Sul oli temaga midagi või ? LII : Ei olnud . Minul on ainult sinuga . ANTI : Ja minul sinuga . Huvitav , kuidas mõnikord saab läbi ajada pelgalt kordustega . Kas ütled sina või ütled mina , vahet pole . Ütleme korraga . LII/ANTI : Minul sinuga . ANTI : Miks sa ei naera ? LII : Ma naersin . ANTI : Ei pannud nagu tähele . LII : Naersin nii vaikselt , et sa ei pannud tähele . ANTI : Tead , alati , kui ma tajun sinu , kuidas öeldagi ... tasasust või hääletust tuleb mulle sinu järgi isu peale . LII : Kas praegu veel on ? ANTI : Ei , enam ei ole . Miks sa nii kõvasti räägid ? Enne rääkisid vaikselt , nüüd lööb läbi trumminahkade . LII : Ma ei taha , et sa tahtma hakkad . See tooks tuska . ANTI : Räägid nagu poeet . LII : Eks ma sinu kõrvalt ole õppind . Kuhu sa oma looga jäid ? ANTI : Tahad , et ma räägin ? Tõesti või ? LII : Tõesti , tõesti . Parem tahta lugu . ANTI : Kui me kohale jõudsime , polnud ma sind veel kordagi suudelnud . LII : Aga käitusid nii , nagu oleksid juba minust tüdida jõudnud . ANTI : See on taktika küsimus . Kõik mehed teevad nii , see ajab naised kiima . LII : Karl taipas . ANTI : Mida ? LII : Taipas , mis on tegelik . ANTI : Ütle mulle ka . LII : Sina nägid und , mitte mina . Sina oigasid , mitte mina . ANTI : Karl tõi meid kohale , ise tahtis kohe tagasi sõita . LII : Oleks ta jäänud , poleks meid olnud . ANTI : Mis mõttes ? LII : Voodi oleks temale antud . Invaliididele antakse alati voodid . ANTI : Oleksime sinuga öösel järve ääres jalutanud . Karl oleks loobunud , ta oli mõistlik ja arusaaja tüüp . LII : Sa ise oleks teda sundinud . Sa oleks Karli võtnud sülle ja tassinud voodisse ... mis oli mõeldud meile . ANTI : Sa ise oleks täpselt samuti teinud . LII : Loomulikult . ANTI : Miks sa siis mind süüdistad ? LII : Ma ei süüdista , konstanteerin lihtsalt fakti . On olukordi , kus mehed peavad naiste eest selle ära tegema , mida nad ise vast meelsamini teeks . Aga ei saa . ANTI : Miks ? LII : Nad on naised . ANTI : Karl polnud mees . Ta oli poolik mees . Sa oleksid teda kanda jõudnud küll . LII : Oleksingi kandnud . Ja sina oleks karkudega järel tulnud . Me oleksime talle unelaulu ka laulnud , oleks ta seda ainult tahtnud . ANTI : Lõikad sügavalt , naine . LII : Sa oled mu mees , mees . Kuhu me jäime ? ANTI : Räägid ehk ise edasi . Mulle tundub , et tead rohkem kui mina . LII : Mees räägib , naine kuulab . ANTI : Milllest selline alandlikkus ? LII : Ajaloost . Ja endast . Sinu käes on trumbid , sina oigasid , mitte mina . ANTI : Magusalt ? LII : Magusalt . ANTI : Ta oleks peaaegu jäänud . LII : Auto läks katki . ANTI : Ei läinud enam käima . Ta ronis auto alla nagu rott . Mitte midagi ei jäänud järele . Ta oli nagu ta oli – tegelik . Ilma jalgadeta . LII : Ta pidi minema . Ta oleks haiget saanud , oleks ta jäänud . ANTI : Sina tunned teda paremini . LII : Mina tunnen sind . ANTI : Need pole minu omadused , see pole mina , kes auto alla ronis . Ma ainult tahtsin , et tal oleks kergem . Et ta ei tunneks ennast nii hüljatuna , et oleks keegi , kes temaga räägiks . Teised olid juba purjus . LII : Mitte kõik . ANTI : Kes ? LII : Sina . ANTI : See on ju loomulik . LII : Loomulik . ANTI : Mis sa norid ? LII : Ei nori , kordan ainult sinu sõnu . Olen su kaja . ANTI : Sa tohutult meeldisid mulle . Ma kartsin sind kaotada . LII : Kaotada ? Sa polnud mind ju veel leidnud . ANTI : Olid minu kõrval , sellest piisas . LII : Ulatasime Karlile võtmeid . ANTI : Mina olin kiirem . LII : Kruvikeeraja ? ANTI : Kruvikeeraja tuli nii ootamatult . Poleks nagu arvanud , et auto all kruvikeerajaga midagi teha on . Kui kogu aja küsitakse võtmeid ja siis äkki kruvikeerajat ... see on veidi nagu veider ... või kuidas ? LII : See on loomulik . ANTI : Loomulik ? LII : See oli meie hüvastijätt . ANTI : Kelle ? LII : Karli ja minu . Kui ma talle kruvikeeraja andsin ja ta selle tagasi andis ... mäletad , see oli ainuke asi , mille ta tagasi andis ? ANTI : Mäletan . Võtmed jäid auto alla . Ta hoidis neid hammaste vahel , kui tagasi ronis . Pärast kruvikeerajat oli kõik korras . LII : Karl , sõber . ANTI : Sa olid temast vist pisut sisse võetud ? LII : Ma kartsin teda ja tema sai sellest aru . Sind ma karta ei teadnud . ANTI : Mind ? LII : Sind . ANTI : Miks mind kartma peab ? LII : Ei pea . ANTI : Sa ju ütlesid . LII : Ütlesin , et ei teadnud karta . ANTI : Ja kui oleksid teadnud , kas siis oleksid ... kartnud . LII : Mitte enne oigamist . Kruvikeeraja ... ANTI : Tead , ka mina kartsin . Just sellepärast ma nii osavõtlik ja abivalmis olingi . Mõtlesin , et peletan ta sellega eemale . LII : Ta sai sellest aru . Karl sai sellest aru . ANTI : Mul jäi hing kurku kinni , kui ta oma sapakaga mändide vahele kadus . LII : Minul ka . ANTI : Kõik olid purjus . LII : Tahtsime ka purju jääda . ANTI : See polnud võimalik , kõik oli juba ära joodud . LII : Karl oleks toonud . ANTI : Arvad ? LII : Kui ta oleks teadnud . ANTI : Kuidas ta seda ei teadnud ? Kui ta kõike teadis , miks ta siis seda ei teadnud ? LII : Mina ka ei teadnud siis veel kõike ... sinust . ANTI : Kõike ei peagi teadma . LII : See oli meie esimene voodi . Algul lai , siis läks kitsaks . ANTI : Selles olen mina süüdi , ausalt . LII : Sa ei tõmba kunagi tekki endale , selles on su voorus . ANTI : Mind on nii kasvatatud . LII : See oli nii ootamatu – magada kellegagi , kes ei tõmba tekki endale . Kes ärkab üles , kui sul on selg paljas ja paneb teki peale . Palja koha peale . ANTI : Sa ise oled samasugune . LII : Muidu ma ei saa teada , kuidas sa ennast tunned . ANTI : Mina tunnen ennast alati hästi , mul on alati hea . LII : Kui inimesed ka unes üksteise peale mõtlevad , siis peavad nad õnnelikud olema . Anti , sa ei mõelnud minu peale , kui sa mulle tekki peale sättisid ... ANTI : Kelle peale siis ? LII : Ema peale . ANTI : Mina oma emale tekki peale pole pannud . LII : Aga tema sulle pani ? ANTI : Loomulikult . Kõik emad teevad nii . LII : Räägi sellest . ANTI : Ema tuli ja pani mulle teki peale . Ah , kui vaesed on sõnad ! LII : Räägi , ära karda . ANTI : Ma ajasin ennast meelega paljaks . Vahel tegin seda õhtu jooksul mitu korda . Ma tahtsin , et tema käed puudutaksid mind . Samas oli mul häbi , pigistasin silmad kõvasti kinni ja lootsin , et mu keha mind välja ei anna , kui ta tuleb ja teki peale paneb . Mul ei pruukinud kaua oodata , ta nagu teadis , et olen teki maha ajanud , mõne hetke pärast kuulsin samme , uks tehti lahti , ema vaatas mind eemalt ukselävelt , justkui enda rahustamiseks , siis tuli lähemale , peatus voodi ees , kummardus mu kohale ja torkas teki ääred sügavalt madratsi alla . Siis libisesid tema käed üle mu tekiga kaetud keha , kaenlaaukudest varvasteni välja . Just seda olin ma oodanud , just selle viimase puute pärast olin ennast paljaks ajanud . Ta nagu kontrollis , kas ma olen ikka üleni kohal või on midagi puudu . Ma judisesin , üle selja jooksid külmavärinad , kuid seest oli soe LII : Kui ilus ! ANTI : Jälle sa norid . LII : Ei nori . ANTI : Norid küll . LII : Kas me oleme tülis ? ANTI : Ei ole . LII : Tahame tülli minna ? ANTI : Mina mitte . LII : Mina mitte . ANTI : Kaja . LII : Sina ütled , mina kajan vastu . Üks asi on valesti . ANTI : Mis asi ? Kruvikeeraja ? LII : Kruvikeerajaga on kõik korras . Mul oli hirm ... ANTI : Sina oma hirmudega . LII : Mul oli hirm üksi jääda . See hirm oli nii suur , et sai võitu kartusest ... oigamise ees . ANTI : Oigamist siis veel polnud . LII : Ma pole seda väitnudki . ANTI : Sel juhul jõuad sa sündmustest ette . LII : Kus maal sina oled ? ANTI : Seal , kus sinagi – sinu mõtetes . LII : Muusika mängis . ANTI ( ümiseb ) : Times they are a-changing ... Bob Dylan . LII : Grammofon oli veranda aknal , aken oli lahti . ANTI : Ma tahtsin kõvemini keerata , sa ei lubanud . LII : Mulle ei meeldi vali muusika . ANTI : Rocki ei saa tasa kuulata . Rock peab alati põhjas olema , muidu ei ole heli puhas . LII : Dylan ei ole rock . ANTI : Praegu ei ole . Siis oli . Ta mängis siis juba elektrikitarriga . LII : Orel oli ka . ANTI : Tegi niisama pulli . Temasugused võivad . Dylan oli rock , aga tal polnud rocki nägu , sellist ehtsat . See oli grimass , grimassiga nägu , kerge juudiirvega . LII : Ära solva juute . ANTI : Otse vastupidi , ülistan . Ma ei jõua neid selle eest ära kiita . Kui meie endi üle nii naerda oskaksime . LII : Juba oskame . ANTI : See naer on tühi ja tige . LII : Sa ise oled .. tühi ja tige ... mitte just nii .. andesta , ei leia sõnu . ANTI ( teeseldes ) : Mida sa ütlesid , ma ei kuulnud ? LII : Ei midagi . ANTI : Kas sa seda lugu tead , kuidas Joplin ükskord täis peaga Dylanile helistas ? LII : Tahtsin just rääkida . ANTI : Äkki on sama lugu ? LII : Ei pruugi olla . Räägi . ANTI : Noh , helistas New Yorgist , kusagilt baarist ... LII : Red House'ist . ANTI : Sa siis tead ? LII : Ei tea , see ei pruugi olla sama lugu . Ma olin ise seal . ANTI : Kuidas sa seal olla said ? LII : New Yorgis oli eelmine aasta eesti kultuuri festival , sa tead seda hästi , lugesin seal sinu luuletusi . President istus esimeses reas ja kuulas . ANTI : Ta on ise ka luuletaja . LII : Luuletajal on luuletajale alati midagi öelda . ANTI : Küllap ta aru sai , mida ma öelda talle öelda tahtsin . LII : Mida ? ANTI : Ka mina olen üritanud teda kätte saada . LII : Nagu Janis Dylanit ? ANTI : Just . Sa tead seda lugu ? LII : Tean , aga räägi ikka . Siis on kindel , et keegi teine sellest teada ei saa . ANTI : Sina ei räägi ? LII : Kui räägin , siis vaikselt . Seda , mida ei kuule sina , ei kuule ka teised . ANTI : Mul pole sõpru . LII : President ? ANTI : President oli . LII : Nüüd enam pole ? ANTI : Vennad nii ei käitu . Isegi kui on presidendid . Mäletad , see juhtus siis , kui ... LII : Mind juures polnud . ANTI : Aga ma olen sulle rääkinud . Olen ? LII : Korduvalt . Aga sa räägid nii paeluvalt , et alati tundub uus lugu olema , mille juures mind polnud . Miks see nii on ? ANTI : Sinna pole midagi parata , kui inimene on andekas . LII : President on ka andekas . ANTI : Ta irvitas ta minu üle . LII : Kas siis sina seda ei teeks ? ANTI ( teeb , nagu ei kuuleks , osasse pikkamööda sisse minnes , reaalsusest vabanedes ) : Kõnnin mina ühel hommikul Kadriorus , kui äkki ... Ei , asi sai alguse juba varem , teises kohas . LII : Lapsepõlves . ANTI ( nööget märkamata ) : Lapsena olin mina temast haledam . LII : Sa oigasid . ANTI : Ka tema oigas ... vahel . Siis kui tahtis , et ema tast välja teeks . Ma võtsin talt ema , tal oli õigus mulle kätte maksta . Aga tal olid põhimõtted , mida minul polnud . Ta võis lasta ennast vaeseomaks kolkida , aga alla ei andnud . Mina olin nagu tuulelipp , vahetasin värvi nagu jõudsin , tema mitte . LII : Ära nii kaugele mine , ei jõua hommikuks kohale . ANTI : See päev oli väga eriline päev . Ka sina olid eriline , sa olid minu vastu nii hea . LII : Kuidas ? ANTI : Lihtsalt olid ja kõik . Sõnadeta . LII : Nagu tavaliselt . Kui sina mõtled , et on , siis ka on . ANTI : Igal hommikul kõnnin ma korra ümber lossi ja alati on mul tunne , et ta näeb mind ja see teeb mu rõõmsaks . Ma ei tahagi , et ta mu sisse kutsuks , tõtt öelda püüan ma ennast oma jalutuskäikudel nähtamatuks teha . Seekord see ei õnnestunud . LII : Kardin liikus ? ANTI : Ei , seda mitte . LII : Eelmine kord liikus . See on uus lugu . ANTI : Natuke ... natuke uus on iga lugu . LII : Ja luuletus . ANTI : Ja luuletus . Ma armastan oma tööd , Lii . LII : Ma tean . ANTI : Kui ma tiigi juurde jõudsin ... ma poleks sinna jõudnud , kui ma tol päeval ennast oma vennal näha oleks lasknud . Aga ma ei lasknud . Olin nähtamatu ja kõige nähtamatum osa minust oli minu süda . Kuid see , mis juhtus , tegi mu äkki nähtavaks , ma ei saanud enam nii olla , nagu mind poleks , nagu poleks ma vend vennale ja sõber sõbrale . LII : Mees naisele . ANTI ( mehaaniliselt ) : Mees naisele . Üks vanaisa oli oma lapselapsega tiigi äärde jalutama tulnud . LII : Eelmine kord oli isa ja laps . ANTI : See oleks siis olnud , kui minu asemel oleks olnud minu vend . LII : Karl ilma karkudeta . ANTI : Just . Karl on minust kümme aastat vanem , tema jaoks oleks vanaisa olnud isa . LII : Ja lapselaps laps . Sa rääkisid siis venna eest ? ANTI : Ma ei teadnud seda . LII : Nüüd tead ? ANTI : Jah , nüüd tean . Mõtlesin , et teen veel ühe tiiru ümber tiigi ... LII : See on uus . ANTI : See on Karli komme , alati kõike rohkem teha , olla rohkem kui ta ise . Üle pakkuda . Tal oli koolis seetõttu aritmeetikaga raskusi – ta lisas liitmisel ikka vähemalt ühe . Üks pluss üks oli tema jaoks raudselt kolm . Ta tegutses teises süsteemis , see oli tema süsteem , selles ei eksinud ta kordagi . Kuid ta ei öelnud , mis süsteem see selline on , mille järgi tema rehknutit peab . Kui õpetaja tema käest küsis , miks ta nii teeb , ütles ta " igaks juhuks . " Kuid õige vastus oli olemas ja õpetaja teadis , et vale vastuse sees on õige vastus ja lasi Karli teise klassi . Kui mina kooli läksin , räägiti sellest legende , kõik tundsid mind ... LII : Venna järgi ... ANTI : See on siiani nii . Kuhu ma ka ei lähe , vend on ees . Teda pole , aga ta on . Tema luuletused on minu omadest paremad . Ja mitte seetõttu , et sitemaid valitakse ikka enne kui etemaid , ei , neis on see pluss üks , mida ei saa defineerida , kuid mis on . Mul on selle üle hea meel , mulle meeldib ... LII : Olla nähtamatu ... ANTI : Jalutada ümber lossi ja tiigi ... LII : Kaks korda , ära unusta , kaks korda . ANTI : Kui ma teist ringi tiigi ümber olin lõpetamas , nägin , kuidas too väike ... ta oli selline kandiline , suure pea ja oma vanuse kohta ebatavaliselt laiade õlgadega ... Tiigil on igas nurgas ümmargune kividest laotud äär , sinna jõmpsikas hüppas , vaatas selja taha , vanaisa poole , tahtis talle midagi öelda , kuid komistas siis ja kukkus üle rinnatise ääre . Hetkegi mõtlemata ... LII : Oled kindel ? ANTI : Jah . Või ei . Aga see oli rohkem venna kui minu mõte . LII : Mis mõte see küll oli ? ANTI : Mõtlesin , et kui ma nüüd ei hüppa , siis järgmisel hetkel pean juba vette hüppama ... ma ei oska ujuda ... Poiss vajus aeglaselt vee alla , kuid mina olin juba kõhuli kividel , pistsin käe vette ... tal olid silmad pärani lahti ... mina nii ei saa ... LII : Sellepärast sa ujuda ei oskagi . Silmad peavad lahti olema , siis oskad ujuda . ANTI : Tema ei osanud . LII : Võib olla oskas . Võib olla ta tahtis , et keegi teda päästaks . Äkki oli tal hea ? Nagu sinul oiates . ANTI : Võimalik . Siis päästsin ma iseenda . Teist päästes päästad alati ennast . Kes nii ütles ? Vend , ikka vend . Ta ütles seda ühel tähtsal konverentsil , kõik olid hämmeldunud , kõik said aru , et Eestit tuleb päästa , et teisiti ei saa , et Eesti hätta jätmine on võrdne enesetapuga . Hea , et ma siis nii tähtsaid mõtteid ei mõelnud , poiss oleks võinud põhja vajuda . LII ( siiral lapsehäälel ) : " Vanaisa , see onu päästis minu elu ! " ANTI : Just . Just nii ta ütles . Vanaisa seisis ta kõrval , oli purjus . LII : Nagu isa . ANTI : Kaks ühekorraga ei saa purjus olla , see oleks paroodia . LII : See oleks ... kuritegu . ANTI : Kõige rohkem vapustas mind ütlemise täpsus . Sõnad kukkusid ta suust nagu kalliskivid ja kukkusid kõlinal üksteise kõrvale veest nõretava poisi jalgade ette . Ma nägin neid seal , see oli kokkusurutud kokkuvõte toimunust – nagu oleks ta vee all neid sõnu lihvinud ! LII : Mida isa tegi ? ANTI : Pakkus mulle pudelit . LII : Sa võtsid ? ANTI : Ei . LII : Pudeli ? ANTI : Ta andis pudeli minu kätte ja hakkas poisil riideid seljast võtma . LII : Pudel oli talle kallis . ANTI : Tuleb nii arvata . Teist võimalust pole . Sama kallis kui poiss , vähemalt . LII : Ja siis ? ANTI : Sa ju tead , mis sa küsid ? LII : Iga lugu on uus ... veidi ... veidi ... ANTI : Nad olid selle kuskilt välja nuhkinud . LII : Kes ? ANTI : Ajakirjanikud ... järgmine päev oli minu pilt igal pool sees ja all oli tekst : " Kirjanik Anti Meri , kes oli tulnud Kadriorgu oma igapäevast jalutuskäiku tegema , sooritas kangelasteo . Enda elu ohtu pannes päästis ta lapse uppumissurmast . " LII : Nii see ju oli ? ANTI : Ühe vahega – see polnud mingi kangelastegu . Pigem olin argpüks . Telefon helises vahetpidamata , päev läbi rääkisin üht ja sama , et see polnud mingi kangelastegu . Tegelikult oli ju kõik täpselt nii , nagu poiss mulle tiigi ääres oli öelnud , kuid niipea , kui teised neid sõnu kordasid , oli kõik võlts ja vale . Ei , see polnud mina , kes seda oli teinud , see oli keegi teine . See oli jube . LII : Miks sa siis telefoni välja ei lülitanud ? ANTI : Ma ootasin ... üht kõnet . LII : Vabanda . ANTI : Siis ma ei teadnud , et ma seda ootan . Nüüd tean . Sama päeva õhtul läksin kinno . LII : Sina , suur erak , ja äkki kinno ! ANTI : Ma teadsin , et ta tuleb . Siis ei teadnud , nüüd tean . Tol õhtul oli kinomajas ühe tuntud tšehhi filmirezissööri ... aita meelde tuletada ... LII : Mendeli ... kui sinu lood kokku ikka klapivad ... ANTI : Just , Jirzi Mendeli filmide retrospektiiv . Ma ei teadnud , et ta teda teab . Nüüd tean . Mul tahtis süda seisma jääda , kui ta uksele ilmus . Minu vend , President . Tead , millest ma mõtlesin , kui ta üle kogu saali minu poole tuli ? LII : Pole midagi kergemat , see on igas psühholoogiaõpikus kirjas . Meile tagus seda koos Stanislavskiga juba Panso pähe . Ootasid vennalt pikka paid . ANTI : Mitte vennalt – presidendilt ! Isegi mitte temalt , vaid eesti rahvalt ! Kuid ta polnud see , kelleks ma teda pidasin . LII : Kes siis ? ANTI : Mats , suursugune , kuid kättemaksuhimuline mats ! Kui ta minuni jõudis , istusin mina toolil ja värisesin . Nüüd lõpuks ometi on kätte jõudnud hetk , kui see , kes on suurem kui kõik teised , suurem kui kõige suurem vend , suurem kui maa , suurem kui maailm , tänab sind – lapse päästmise eest ! Kas pole see ilus ? LII : On . ANTI : Tead , mis ta tegi ? ( Anti tõuseb voodilt , sammub köögi ukseni ja tuleb sealt tagasi naise juurde , jääb seisma , sirutab käe elegantselt välja ja teeb naise suunas viipe – tõuse üles ! ) Tõuse , vääritu vend , kas sa etiketti ei tunne ? LII ( ei liiguta ennast ) : Sa poleks tohtinud tõusta . ANTI : Vennana või kodanikuna . LII : Kodanikuna , tal polnud mingit õigust seda teha , ta oli kinno tulnud kui eraisik , mitte President . ANTI : Seda ma ei suuda . Mina olen alati vend ja tema on minust vanem ... ja andekam . LII : Kas sa ka kodus igal hommikul tema kätt suudlesid ? ANTI : Peaaegu . LII : Siis pole tema ka milleski süüdi . ANTI : Ei olegi . Kuid teades , kuidas ma teda armastan , võiks ta mulle mõnikord helistada . LII : Ta ei tea . ANTI : Teab , ma tean . Kuigi on juba valge , lausa ebamaiselt valge , heidavad mees ja naine tagasi voodisse . Vaikus . Ei oigamist , ei hingamist . Kostab telefonihelin . Üks kord , teine , kolmas . Eesriie langeb . Telefon jääb helisema . Teine Baar New Yorgis , arvatavalt Harlemis . Aknast paistavad pilvelõhkujate siluetid . Väljas akna kohal ripub silt , kuhu on tagurpidi kirjutatud : EHT DER ESUOH . Selline baar välja näebki – kummituslik , punane . Kusagilt kostab Jimi Hendrixi " Red House " . Leti ääres istub umbes <arv> aastane naine , kaela ümber vikerkaar-pärlikee , põsed paksu võõba all , peas paabulinnusulg , ja joob viskit . ( Naist mängib sama näitleja , kes mängis Liid . ) Ta on üksi , kuid teda tuntakse . Kõige paremini tunneb teda barman . Ta on must , ta on neeger , tema nimi on Arthur . Naise nimi on Janis . Joomine aitab teda kaine olla . ARTHUR : Veel üks , M'm ? JANIS : Topelt . ARTHUR : On the rocks ? JANIS : Puhast , sa ju tunned mind , Arthur . Barman täidab Janise soovi . ARTHUR : Kes teid ei tunneks . JANIS : Kuid kes armastab ? Kas sina armastad mind , Arthur ? ARTHUR : Mul on see au . JANIS : Aga tegelikult ? Päriselt ? ARTHUR : Te olete palju kannatanud , te teate , mis on valu , ma armastan teid . JANIS : Kus sa seda tead ? Ma olen narts , ma olen libu , ma olen joodik . ARTHUR : Teile on liiga tehtud , teid on maha jäetud . JANIS : Kust sa tead ? Arthur võtab letilt ajalehe . ARTHUR : Siin on kõik kirjas . ( Loeb ) " Janis Joplin on andnud meile oma südame . Kui tema hääl rebib tükkideks muusika ja sõnad , on meil tunne , et võiksime tema eest või koos temaga surra . " Hästi öeldud . JANIS : Jama . ARTHUR : " Tema repertuaaris on laule , mida teab iga autojuht ( endale : ja barman ) . Ta võib laval jalgu trampida ja ropendada , kuid siis äkki olla nii õrn , et kuulajal jooksevad külmajudinad üle selja . Janise laulud on ema laulud , kes on kaotanud lapse , vihmas ligunenud koera niutsatus ... " JANIS : Koer mul oli . Tead , mis ta nimi oli ? ARTHUR : Siin pole öeldud . JANIS : Seal pole midagi öeldud , see on kõnts , mida sa käes hoiad , puhas sitt . Ma söön seda sitta . Iga päev üks suutäis kõige puhtamat sitta , see hoiab mind elus , ilma selleta ei saaks ma enam elada . Koera nimi oli Grace . ARTHUR : Ilus nimi . JANIS : Grace õpetas mind laulma . ( Janis imiteerib koera , niutsub nagu tema . ) Teda enam pole . Ta jooksis minu juurest ära . Ta on surnud . Nagu mina . ARTHUR : Tahate , loen veel ? Janis ei vasta . Arthur võtab lehe . ARTHUR : " Janise nägu on täis sügavaid arme , ümber pea tolknevad rasvased juuksesalgud teevad temast siili ... " JANIS : Sea . ARTHUR : Siin on kirjas siil . Mina nii ei arva . JANIS : Arvad , Arthur , arvad , sa ise ei teagi , et sa arvad . Kui kogu Ameerika arvab , siis arvad ka sina , sellest pole pääsu . Ma olen siga . ARTHUR : Harlemis arvatakse teisiti . JANIS : Harlem pole Ameerika . Need , kes neid artikleid kirjutavad , ei julge sinna minna . ARTHUR : Miks ? JANIS : Nad on nii valged , sina oled nii must . ARTHUR : Miks siis M'm ei karda ? Miks istub ta siin ja räägib Arthuriga juttu , nagu oleks ta ... JANIS : Oleks ta ... ütle lõpuni , Arthur . ARTHUR : Nagu oleks ta Arthuri sõber . JANIS : Olengi . Ilma sinuta ei saaks ma olla Bessie Smith . Ilma sinuta oleksin ma siga . Sinuga koos olen ma ... ilus . ARTHUR : Tänan , M'm , tänan . JANIS : Ära ütle mulle nii , ütle Janis . ARTHUR : Janis . Kas proua Janis tahab , et ma talle veel ajalehte ette loen ? JANIS : Räägi oma sõnadega . ARTHUR : Selleks pean ma lugema . Ilma lugemiseta Arthuril sõnu pole . JANIS : Loe siis , onu Tom , loe . ARTHUR : Mina olen Arthur . JANIS : Sa oled üks neist , keda me isaga raudteejaamas vaatamas käisime . Rippusite seal piltidel ja pildi all oli kiri , mida te teinud olite . ARTHUR : Mida siis , mm ... proua Janis . JANIS ( külma raadiodiktori häälega ) : " John Smith , põgenes kuue kuu eest vanglast , tappis vangivalvuri ja oma kaaslase , ülimalt ohtlik , võib kanda ka tulirelva . " Need olid huvitavad pildid , Arthur . Ma tahtsin isa käest küsida , kas need on inimesed , kuid isa sai aru , millest ma mõtlen . " Need on ka inimesed , Janis . " " Aga nad on ju kurjategijad , isa . Mõrtsukad ja vägistajad . " ( PAUS ) ARTHUR : Kas need seal piltidel ... kas nad olid kõik mustad ? JANIS : Mõni oli valge . Mustade vahel on kõik must . ARTHUR : Mis isa ütles ? JANIS ( aeglaselt ) : " Nad on inimesed . Nad on meie . " ARTHUR : Hästi öeldud . Peaaegu nagu ajalehes . JANIS : Sellepärast olen ma siin , Arthur . Ja sina ei suuda mulle Janis öelda . ARTHUR : See pole nii kerge , tahab harjumist . JANIS : Harjuta siis . ARTHUR : Janis , Janis ... JANIS : Kalla . ARTHUR ( kallab pudelist viskit ja ütleb ) : Janis , Janis , Janis , Janis , Janis , Janis ( klaas saab täis ) . Palun , miss Janis . JANIS : Kui sa mind nikuks , kas sa siis ka miss ütleks ? ARTHUR : Mul oleks see au . JANIS : Või oleksid vait . ARTHUR : Mina oskan mõlemat . Ma pole loom . JANIS : Andesta , kui võid . ARTHUR : It's alright . Arthur võtab lehe , hakkab lugema , loeb suuga , kuid vaikselt sama artiklit , mis varemgi , Janis joob , kuid jälgib Arthuri huuli . JANIS : Millest seal räägitakse ? ARTHUR : " Janis Joplin ei laula , vaid elab muusikat , ta on nagu Bessie Smith , kelle hääl oli karje ... " JANIS : Oma sõnadega , palun . ARTHUR ( lehte alla lastes , spikerdades ) : Siin on öeldud , et Janis Joplin ... Janis kahmab lehe enda kätte , Arthur vaikib , tema silmist hakkavad voolama pisarad . ARTHUR : Ma ei suuda , mul pole sõnu . JANIS : Olgu , räägin siis ise . Sa ju tahad teada , miks ma olen siga ? ( Arthur on kohmetuses , kord noogutab , siis raputab pead . ) Siga , mitte siil . See juhtus minu kodulinnas Port Arthuris ... Tead sa , kus see asub , Arthur ? ( Arthur noogutab ) Nojah , miks sa ei peaks teadma . Ka mina teaksin ... teaksin kõik linnu maailmas , millel on minu nimi . Võibolla ongi ? Kuskil Aafrikas ? Arthur , sina tuled Aafrikast , kas Aafrikas on mõni linn Janis ? ( Arthur raputab pead ) Ei ole ? Kahju . Võib olla siis , kui mind enam ei ole , antakse Port Arthurile minu nimi . Port Janis , kuidas see kõlab ? Port Arthur-Janis . Kuule , me saame nii ühte , sina ja mina , valge ja neeger , neeger , kes tahtis olla valge ... tahad sa olla valge , Arthur ( Janis näitab sõrmedega ) , natuke , nii natuke , mitte väga palju ? ( Arthur noogutab hirmunult ) tsuti valge neeger , ja valge , kes tahtis olla must , aga ei suutnud , kui palju ta ennast ka ei kraapinud . Port ... port peab jääma , port on sadam , iga kodu on sadam , kodusadam , kuhu kunagi tagasi ei minda ... ARTHUR : Janisele tehti kodus haiget ? JANIS : Mulle anti seal diplom . " Kõige koledamale kolledzi-lõpetajale . " Seale . Ma olin seda väärt , ma olingi siga , käitusin nagu siga , jõin , lakkusin ja laaberdasin , olin rohkem poiste kui tüdrukutega . Isa otsis mind linnast taga , tõi mind autoga koju , mina oksendasin auto täis . Isa lõi mind . Mõtlesin , mis ta mulle oli öelnud nende kohta , kes rippusid piltidel , all kiri : KURJATEGIJA . Olin hullem kui nemad , ma polnud inimene , siga olin , siga . Kui ma peeglise vaatasin , paistsid sealt sea silmad . Pidudel ei võetud mind tantsima , ma haisesin . Mul oli üks poiss , David , ta hoidis hinge kinni , kui mind nikkus . " Kas sa mind armastad ? " küsisin temalt . " Jaa , " ütles tema ja õhk tuli temast koos jaaga pahinal välja . " Ma ei usu sind , Dave , see pole tõsi . Sul lihtsalt pole kedagi paremat võtta kui mina . Sulle kõlbab siga ka . Parem siga kui üksindus . " ARTHUR : Dave tegi sulle haiget ? JANIS : Mitte tema . Nemad , kes mulle diplomi andsid ja käsi plaksutasid , kui ma seda vastu võtma läksin . Ma ju ei teadnud , mis seal kirjas on . See loeti ette , direktor isiklikult luges . ARTHUR : Pain , sweet pain . JANIS : Jah , nad tegid mulle haiget . Kuid neil oli õilis eesmärk . ARTHUR : Valuga ? JANIS : Jah , valuga . Nad tahtsid must teha inimest . Seast ei saa eales inimest , ennem ahvist . Siga on inimesele liiga lähedal . Baari siseneb väike poiss , kandiliste õlgade ja suure peaga , väljanägemiselt nagu see , kelle Anti veest välja tõmbas . Ta tuleb otse Janise juurde ja küsib temalt midagi , mida me ei kuule , näeme ainult viipeid . Janis võtab pluusipõuest rinna ja torkab nibu poisile suhu . Poiss jääb imema . Arthur vestleb Janisega endistviisi edasi . JANIS : Vahel näen ma unes , et imen ema rinda . Rind on suur , ma ei paista selle tagant välja . ARTHUR : Ema piim on magus . JANIS : Magus . Rind on nii suur , et ema ei näe mind . ARTHUR ( oma mälestustest ) : Emal on piima vähe . Kõik peab suhu minema . Nibuotsa peab kõvasti suus hoidma . JANIS : Ema tahab vaadata , kas ots on korralikult suus . Aga ei saa , ma ei lase , hoian otsast kõvasti kinni . Tõmban nagu pump . ARTHUR : Piim saab otsa . JANIS : See võib iga hetk juhtuda . Ma pean viimase kui tilga kätte saama . Miks ta tahab vaadata ? Kas ta siis imemise järgi ei tunne , et see olen mina ? ARTHUR : Ta tahab head . JANIS : Siis õnnestub emal rind enda kätte saada . Ja ta näeb , et see , kes tema rinda imes , pole inimlaps , vaid siga . Ma ärkan karjumise peale , silmad on juba lahti , aga ma kuulen , kuidas keegi südantlõhestava häälega kriiskab – " Siiiga , siiiga , siiiga ! " Siis ma ärkan lõplikult ja tunnen , et mu suu on kuiv , mida peab kohe niisutama . Siis ma tulen sinu juurde " Red House'i " . Ja siin oled sina , Arthur , sa armastad mind nagu mu ema , sest sul on see au olla must , must nagu öö , kus säravad tähed , sinu hambad . Kas kodus loobitakse lapsi kividega ? Mind loobiti ja mina , rumal , loopisin vastu , need kivid on mul nüüd kurgus ja läbi nende ma laulan . Kodukivid on kandilised , teravate äärtega ... ARTHUR : Kodus lapsi armastatakse . JANIS : Isegi siis , kui nad on inetud ? Isegi siis , kui nad on sead ? ARTHUR : Mulle ütles mu ema alati , et muidu ma sind nii kalliks ei peaks , Arthur , kui sa poleks kole nagu krokodill . Ta tahtis mind lohutada . JANIS : Sa olid hea poiss , Arthur . ARTHUR : Paha , väga paha . Ma tapsin oma venna . JANIS : Venna ... tapsid venna ? ! ARTHUR : Ma tõstsin ta vanni , et ta minuga mängiks , aga vesi oli liiga sügav , vend oli liiga väike . Ma ei jõudnud teda vannist välja tirida . Ema tahtis , et ma endale ise karistust ei otsiks . Sellepärast ta mind lohutaski . Karistus tuli ikka . Kui väike Nancy näost roosaks läks ... JANIS : Nancy on su tütar ? ARTHUR : Poeg . JANIS : Naise nimega ? ARTHUR : Ema auks . Õnneks ema enam pole , ta ei saa kunagi teada , et mind on karistatud . Nancy lämbus oma ema süles . Sellest on nüüd nädal mööda , kui karistus saadeti . Ma teadsin , et see peab juhtuma . Ütlesin kohe naisele , et nüüd peame uue lapse saama , veel pole hilja . JANIS : Ja tema ? ARTHUR ( uhkelt ) : Tema nimi on Gwendolin-Elizabeth . Gwendolin-Elizabeth Jones , Jones on minu nimi , Arthur , Arthur Jones , nagu mu isagi . Gwendolin-Elizabeth ütles , et sündigu mu tahtmine , sest me oleme kaks , aga nii ei tohi see jääda . Palus nii kaua oodata , kui lein läbi saab . JANIS : Lein kestab kaua . ARTHUR ( kavalalt ) Lein on läbi . Natuke on läbi , natuke veel kestab , inimene peab olema kannatlik . JANIS : Arhur , ma armastan sind ! ARTHUR : Ja mind sind , Big Mama . JANIS : Kas päriselt ? ARTHUR : Päriselt . JANIS : Kurat , ma vist usun sind , see on esimene kord , kui keegi , kelle nimi on Janis uskus kedagi , kes ütles , et armastab teda , esimene kord , kui ta kohe vastu ei öelnud – " Ma ei usu sind ! " Terviseks , Arthur , uue lapse terviseks ! Arthur valab ka endale , nad löövad kokku ja joovad . Mida nad ka ei teeks , poisipõnni ei takista imemast ükski ime . Tõsi , tal on sellega raskusi , sest rind liigub jutu käigus pidevalt eest ära , kuid ta tuleb sellega kõigest hoolimata kenasti toime . Eesriie . Taamal mõni Joplini enda lugu . Kolmas Anti ja Lii kodu . Köök . Uksest paistab voodi või osa sellest , silmipimestavalt valge ja puhas . Anti ja Lii istuvad laua taga , söövad . Äkitselt , poole suutäie pealt Anti tardub . Lii ei pane seda tähele . LII : Supp sai mage . Ulata mulle soola , Anti . Ei kuule või – soola ! ( Anti seisundit märgates , üritab ta meest harjunud viisil reaalsusse tuua – sõnadega . ) Anti , kallis , mina olen su naine , minu nimi on Lii , me oleme kakskümmend viis aastat abielus , me oleme õnnelikud , väga õnnelikud , see on meie kodu , vaata , seal on aken , aknast paistab valgus ... Lii improviseerib veel veidi , läheb siis telefoni juurde , tõstab toru , kuid ei vali numbreid , see , mis ta ütleb , on mõeldud Antile . LII ( valjult ) : Kas kiirabi ? Kas kiirabi kuuleb ? Ma palun , mu mehel hakkas halb , tulge kohe . ( endale ) Ei , ei aita , tuleb kutsuda . ( Valib numbri , seisab , tuututav toru vastu kõrva . Samal ajal ronib teises toas voodi alt välja Kandiline Poiss ning tuleb tuppa . ) LII ( poissi nähes ) : Kes sina selline oled ? Kust sa siia said ? Poiss tuleb Lii juurde , võtab hallootava ja jaatava toru ning paneb hargile . Seejärel läheb Anti juurde ja lööb teda näkku . Anti ärkab . ANTI : Kus ma olen ? POISS : Kodus . Tema nimi on Lii , ta on sinu naine , sa oled talle kallis , te olete õnnelikud , õnnelikud juba kakskümmend viis aastat , väga õnnelikud oma kodus ... ANTI : Ja kes sina selline oled ? Kust sa siia said ? POISS : Uksest . LII ( Antile ) : Jätsid ukse jälle lahti . ANTI : Sina ei keeranud kinni . Kumb meist ust kinni paneb ? LII : See , kes viimasena tuleb . ANTI : Sina tulid , käisid turul . LII : Mul olid käed kinni . ANTI : Pannud siis pakid maha . POISS ( tõusvat tüli katkestades ) : Mind saadeti . ANTI : Kes sind saatis ? POISS : Kas ma ei jõudnud õigel ajal ? ANTI : Mis jama sa ajad ? Mis ajal ? Mis õigel ? POISS : Õigel ajal. Küsi naise käest , kui ei usu . LII : Sul oli halb , Anti , nii halb pole sul juba ammu olnud . ANTI : Kas ma oigasin ? LII : Ei . ANTI : Siis pidi tõesti halb olema . Ega sa kiirabi ei kutsunud ? LII : Enne oli tema kohal . POISS : Ma tulin kiiresti . Ja olen abivalmis , alati valmis . ANTI : Tunned sa teda ? LII : Ei . POISS ( näitab armi oma ninal ) : Vaata ! Tunned ära ? ANTI : Mis siin tunda ? Poiss võtab köögiriiulilt kilekoti suhkruga , valab põrandale tühjaks ja paneb endale pähe . Lii kasutab seda ära ja teeb paar sammu ukse suunas . POISS : ( märkab Lii liikumist , võtab taskust revolvri ) Ma soovitan seda mitte teha . ( Lii surub ennast vastu meest , tal on hirm ) . ( Antile : ) Ikka ei mõika ? Sa oleks mu surnuks löönud . Väga valusasti lõid , sul on kõva käsi . ( Võtab koti peast . ) ANTI : Sina oled see , kes meie trepikojas nuusutamas käis ? LII : Anti ei tee kärbselegi liiga . ANTI : Mulle meeldib sinusuguseid klohmida , see on tõsi . Läksin veidi hoogu , vabanda . LII : Mida see tähendab ? ANTI : Mõrtsukas , see kõlab hästi . LII : Kes ta selline on ? ANTI : Ohver , süütu ohver . Ta tahab õigeks mõistmist . Kättemaksu . Mida sa tahad ? POISS : Mul on sinu jaoks üks kiri . ( Ulatab Antile taskust võetud ümbriku ) Seal oli sinu nimi peal . ANTI ( võtab kolletunud ümbrikust paberilehe , loeb ) : Kallis vend , tahaksin Sinu käest andeks paluda ... Kust sa selle said ? POISS : Võtsin . See oli tal küljetaskus . Ta andis parajasti autogramme . See oli lihtne . Oleksin võinud ta tappa . ANTI : Sellega ? POISS : Sellega . ANTI : Mängult . POISS : Päriselt . ANTI : Mängutukiga ? POISS : Kui sa nii arvad . Mulle ei meeldi tappa . ANTI : Ma ei arva midagi . Mida sa tahad ? POISS : Sinu käest midagi . ANTI : Lii , sind tahetakse . POISS : Ära ülbitse . LII : Anti , mida ta tahab ? ANTI : Karl , mida sa tahad ? Sinu nimi oli ju Karl ? POISS : Nimed jäävad sulle paremini meelde kui näod . Seda , mis sulle kõige kallim . ANTI : Elu . POISS : Armastust . ANTI : Kuidas ma seda teha saan ? POISS : Armasta mind . ANTI : Kuidas ? POISS : Lõika mul käed otsast . Need on mõrtsuka käed . Mulle ei meeldi tappa . LII : Issand ! POISS : Issand on minus . ANTI : Mida sa silmas pead ? POISS : Lõika mu suust keel . See on valetaja keel . Mulle ei meeldi valetada . LII : Suur jumal ! POISS : Jumal on minus . Ta on suur , suurem kui keegi teab arvata . ANTI : Ta on hull . POISS : Torka välja mu silmad . Need on nägija silmad . Mulle ei meeldi näha . ANTI : Siis peab noa ära teritama . LII : Anti ! ANTI ( sosinal ) : Ma püüan aega võita . ( Kõva häälega ) Too mulle nuga , naine ! ( Lii läheb köögikapi juurde , võtab sahtlist suure lihalõikamise noa . ) POISS : Ärge nähke vaeva . ( Võtab taskust taskunoa , paneb enda ette lauale ) ANTI : Miks just mina ? Kas sellepärast , et ma sind lõin ? POISS : Valusalt . ANTI : Ma võin sulle haiget teha ... POISS : Seda ma tahangi . ANTI : Miks peab valus olema ? POISS : Et teistel ei oleks . Kuidas sa nii rumal oled ? ANTI : Ma pole enam ammu kellelegi valu teinud , minu oskused sellel alal on , kuidas öeldagi , kuhtunud . POISS : Ma ei vali sind ainult selle pärast . Ainult see , kes on suur , saab mind aidata . ANTI : Kas mina siis olen ? POISS : Sa oled õnnelik . ANTI : Kust sa seda võtad ? POISS : Sinu naine ütles . Mina ütlesin ka . Ma ütlesin seda , mida su naine ütles . ANTI : Lii , mida sa ütlesid ? LII : Anti ... kallis ... mina olen ... su naine ... minu nimi on Lii ... me oleme kakskümmend aastat abielus , me oleme õnnelikud ... väga õnnelikud ... see on meie kodu ... vaata ... seal on aken ... aknast paistab valgus ... Lii kordab kogeldes samu sõnu , mis vaatuse algul , Anti püüab teda panna ütlema midagi muud , zestikuleerib ja näitab suuga ette , kuid Lii on liiga hirmul , et mehest aru saada . POISS ( mõtlikult ) : Valgus , palju valgust ... ANTI : Ta valetab . Kõik naised valetavad , tegelikult me muud ei tee , kui kisume . Mul käivad öösiti hood peal , oigan , sa ju ise kuulsid , mis Lii ütles , oigan ju , ütle ! LII : See on tõsi . Anti on haige inimene , ta ei tee kärbselegi liiga . POISS : Sinu naine armastab sind . Kuid see pole ainus , mille pärast ma sinu valisin . Mind peab minu kätest vabastama kõige suurem , ainult tema saab mind teha tummaks ja pimedaks . ANTI : See ei saa olla mina . LII : Ta ei ole suur . Ta on väike . Ta on impotent . Ta ei taha mind ja mina ei taha teda . ANTI ( Lii poole kiitvalt pöialt tõstes ) : Kuulsid ? Väiksemat kui mina sa ei leia . Ma olen väiksem kui Kafka putukas , usu . Ja arem , julgusest ei maksa minu puhul rääkida . Ükskord ma küll tõmbasin ühe poisikluti tiigist krattipidi välja , kuid see ei tulnud julgusest , see tuli argusest , ma ei tahtnud vette hüpata , ma kartsin uppuda ... POISS : See olin mina . ANTI : See poiss oli ... kandiline . POISS : Mina olen kandiline . ANTI : Ei ole . See poiss oli sinust vanem . POISS : Ma olen vanem . ANTI : Tal polnud armi . Mina lõin selle sulle , kui sind trepikojas peksin . POISS : Minu armid on minu sees . Nii sügaval , et ma ise ka neid vahel ära ei tunne . Sügavamal kui Jeesus . Ainult need armid on armid . ( PAUS ) Suurte vennad on ka ise suured . ANTI : Sa ... sa tahad , et mu vend ... et President oleks see , kes sind karistaks ... Et mina tema asemel ... ? POISS : Sa oled mu päästja . ANTI : Miks sa kõigevägevamalt endalt ei küsi ? Sa olid täna tema lähedal , ka karistus oli lähedal . Jäänud kauemaks ja sind oleks kinni võetud . Sul oleks käed selja taha väänatud ja pokri pistetud . POISS : See pole see . ANTI : Miks ? POISS : Nii karistatakse süütuid . Mina olen süüdi . ANTI : Milles ? POISS : Elus . ANTI : Kui elus , siis ka surmas ? POISS : Mõlemas . Minu elu peab olema igavene . Ma pean nägema , kuid ilma silmadeta . Minu sõnadel ei tohi olla kõla , minu puutel jälge . ANTI : See on võimatu . POISS : See sõltub sinust . ANTI : Kas sa ise usud , mida räägid ? Poiss võtab noa , teeb tera lahti , tõstab käe kohale ja surub alla . Lii , kes on lähemal , haarab käest , kuid nuga on jätnud jälje . Lii surub haava kokku . LII : Sidet ! Ruttu ! ANTI : Kust ? LII : Ah , sa nagunii ei leia , hoia ! Lii jookseb teise tuppa sidet otsima , Anti jääb poisiga kahekesi . POISS : Läbirääkimisteks sellest piisab ? ANTI : Sa ... oled valmis järeleandmisi tegema ? POISS : Rääkima peab . Kuni keel suus on . Parem oleks ilma , kuid pole kindel , et sa minust siis aru saaks . ANTI : Tead , ma kohe kuidagi ei tahaks ... kuidas seda öeldagi ... POISS : Oma käsi verega määrida . ANTI : Kas nüüd verega , aga määrida , seda küll . ( Tuleb Lii , käes käärid ja side . ) POISS : Veri ei määri . Veri puhastab . LII : Hoia oma mokk maas . Kuni ma kätt pole kinni sidunud , paluks vait olla . ANTI : Karlil on tingimused ... LII : Mis ma ütlesin ? ANTI : Ta on sellega nõus , et ma teda ei lõika ... LII : Anti ! Hetkeks on mõlemad kuulekad nagu lapsed . Lii lõpetab sidumise ja lükkab supitaldriku poisi ette . LII : Söö ! ANTI : Supp on väga hea . Poiss maitseb ja krimpsutab nägu . POISS : Hapukapsad , jälle see lörts ! ANTI ( lööb lusikaga poissi kõlksatades lagipähe ) : Karl , raisk , söö või muidu löön su maha ! LII : Anti ! ANTI : Khm , khm . Kõik hakkavad sööma , nagu poleks midagi juhtunud . Nagu oleks see üks pere , ema , isa ja laps . Kui Anti algne seisund – tardumustõbi – välja arvata , siis taastub endine olukord . Nagu korralikus peres ikka , süüakse taldrikud põhjani tühjaks . LII : Karlil on uneaeg . ( Võtab poisil käest ) Nõud jäävad sulle . ANTI : Loomulikult . Lii ja poiss suunduvad magamistuppa . Karlil õnnestub nuga endaga kaasa võtta . Lii seda ei näe , küll aga Anti . Tuppa üksi jäänud , hakkab Anti kraani all nõusid pesema . Vesi pahiseb , nõud kolisevad . Anti suleb magamistoa lahti jäänud ukse . Tagasiteel märkab püstolit köögilaual , võtab selle kätte , vajutab triklile , torust kargab välja kirju lilleõis . Lauluviit ümisedes , paneb ta mängima CD . Kostab sama lugu , mida ta ümises ( " Times They Are A-Changing " ) . Anti laulab Dylani häälega , temaga kõrvu ja koos . Aeg-ajalt läheb ta magamistoa ukse juurde , surub kõrva vastu ust ja kuulatab . Seejärel tuleb tagasi ja jätkab endist tegevust . Viimasena peseb Anti puhtaks ka mängurevolvri ja torust paistva lille . Siis tuleb ta toa keskele , istub köögilaua taha ja hakkab omaette rääkima . Rääkimist saadab mõni Dylani lugu – vaikselt , vaevu märgatavalt . Anti kujuteldavaks vestluskaaslaseks on Lii . ANTI : Ma olen sulle teinud palju haiget , ma tean seda . Kuid üht pead sa tunnistama , ilma minuta poleks sa saanud Ameerikasse . Mina sokutasin su festivalile , mul on tutvusi , sinu enda kesisest näitlejaandest poleks piisanud . Sulle ju meeldis seal , meeldis ? Ameerika on suur maa . Ka armastus on seal suur . Läheb ruttu mööda . Mitte nagu meil , et igaveseks ajaks igavesti . Abielludes ei tohi surra . Meie jaoks oli abielu nagu haud ja kui poleks neid reise , mis kirstukaant veidi kergitasid , siis ma ei tea , mis oleks olnud . Mulle meeldis see , kui sa mulle ütlesid , et nägid New Yorgi pilvelõhkujate kohal kotkast . Keegi rääkis sulle loo Janis Joplinist , kes helistas Bob Dylanile . Nad olid juba mitu päeva joonud ... sa rääkisid seda nii nagu oleksid ise ... Janis ... sa ei joo ju enam , minuga koos , jätsime järgi ... nii ei saa , unes tuleb kõik tagasi , kõik pohmakad , mis sul elades olnud , tulevad kõik tagasi ... proovima peab , kui muidu ei saa – see oleks surm – siis lugudes ... oled sa kuulnud , millise innuga endised alkohoolikud räägivad sellest , mis nendega on juhtunud ? Mis juhtus Janis Jopliniga ? Noh , helistas Dylanile , vana juut oli ise otsas , Janis tundis ta veel enne ära , kui ta midagi öelnud oli...hingamisest...arvad sa nii...hingamisest ... ja muust ka ... sa saad hingamisest aru ... kui ma oigama hakkan...sellest me praegu ei räägi ... " See olen mina , Janis Joplin . Kuidas oleks , kui hüppaksime läbi , olen siin paari sõbraga . " " Ma ei tunne teid . " " Kas te pole siis kuulnud , kuidas ma laulan ? Kriitikud ütlevad , et ma rebin oma häälega muusika tükkideks . " Piece of My Heart " , " Ball And Chain " ? Kindlasti olete kuulnud . " Selle peale kostab telefonist – " Ja mis paneb teid arvama , lady , et olete Janis Joplin ? " ( Naerab pisut hüsteeriliselt ) Kas pole kihvt lugu ? Ta lihtsalt ei tahtnud , et teda tülitataks ? Arvad , et teadis ? Teadis , et see on vaene purjus Janis ja ta ei aidanud teda ? Janis ei vajanud seda ? Selle peale ma ei tulnud . Kust sa tead ? Tead ? Miks ta siis helistas ? Loll oli ? Lõikad valusalt , naine . Minu arvates on Dylan geniaalne . Loobumine on tema põhitrump , just siis , kui ta on pannud inimesed uskuma , et see , mis ta teeb , on õige , ütleb ta ennast sellest lahti . Kusjuures teeb ta seda nii , et inimesed , keda on ju petetud , on talle veel tänulikud . Mina nii ei suudaks . Sina ka mitte ? Mida sa silmas pead ? Seda ? Mida seda ? Helistada ? Mitte vastust saada ? Mitte vastu rääkida ? Kummat ? Janis ju rääkis . Kui ei vastata , pole ka lugu olemas ? Tõeline juuditarkus , kas pole ? Anna mulle andeks , ma mõnikord ei tea , mida ma räägin . Mulle meeldib rääkida . Mul on ilus ja selge hääl . Nagu mu emalgi , temal olid kõik sõnad nagu kalliskivid , ta ütles neid ükshaaval , iga sõna vahel oli väike vahe . Sinuga nii ei ole . Õnneks . Ema teadis , kui palju võib oiata , enne kui päriselt halb hakkab . Mitte kunagi ei äratanud ta mind une pealt . Ema tundis piiri . Piirid nihkuvad , see on õige . There's no border on the borderline . Ükskord otsiti Bobi taga , mõeldi , et on hakanud jälle narkotsi panema , tema oli hoopis oma vanemate juures , küsis emalt luba , kas ta tohib laulda " It's alright , Ma , I'm only bleeding " või peab ta rea ümber tegema . Ema lubas , andis sõnadele oma õnnistuse , kuigi see õnnistamine on vist rohkem kristlaste kui juutide värk . Ema lubas tal ... oiata ... Mul ei lähe see elu lõpuni meelest , kuidas me ükskord olime bussis ja ma hakkasin oigama , algul tasa , keegi ei kuulnud , siis valjemini , ainult ema kuulis , aga ta ei teinud sellest välja . Kui me bussist maha tulime ja kodu poole läksime , oigasin ma juba valjemini , kuid tänav oli tühi ja ema lasi mul oiata . Ta teadis , et oigamine toidab mind , laeb minusse energiat ja päeval tühjaks kulunud patarei saab jälle täis . Tänav oli tühi . Kuidas ma ütlesin ? Tühi , tühi . Me polnud veel koduni jõudnud , kui keegi küsis : " Miks ta oigab ... miks teie poeg teie kõrval oigab ? On tal midagi viga ? Saan ma ehk kuidagi aidata ? " See oli doktor Lepik , ta oli tulnud õhtul õue piipu tegema , ta oli väga viisakas , vana aja inimene . Ema vastas talle samuti viisakalt : " Suur tänu tohter , meil pole abi vaja . " " Kuid ta ju ometi oigab ? " " Jah , aga see ei tule sellest , et ta ennast halvasti tunneb . Oigamine on ainuke , millest mu poeg rõõmu tunneb . Need on tema õnnehetked . Tõsi , seisund võib halveneda , võib ka päriselt halb hakata , kuid selle tunnen ma ära ja annan rohtu . " Paari viimase lause ajal on magamistoa uks lahti läinud . Liiga pole juhtunud midagi kohutavat , vastupidi , ta on varasemast värskem ja rõõmsam . Tuleb tasahilju Anti selja taha , paneb oma käed talle õlgadele . LII ( tasa , õrnalt ) : Sul oli hea ema . ANTI : Väga . ( Ehmudes ) Lii . ( Tõuseb toolilt ) Mis ta sinuga tegi ? LII : Imes mu rindu . See oli nii hea . ( Anti vaatab naist lähemalt , märkab tema pluusil rinnanibude kohal niiskeid sõõre . ) Piim voolas . ANTI : Ikka jätkus ? Sinusugusel vanamooril nüüd enam piima . LII : Jätkus , Anti , jätkus . Jäi ülegi . Teiseks korraks , kui ta jälle tuleb . ANTI : Aga mina ? LII : Ka sina võid proovida , kui sa ilusti palud . ANTI : Palun . LII : Väga ? ANTI : Rohkem kui mina ... ( nuuksatab ) ... pole keegi kedagi palunud ... LII : Kas sa jõuad ? ANTI : Mul on tugevad lõuapärad , vanasti võisin hammastega sangpommi üles tõsta . LII : Lähme . Lii võtab Antil käest kinni , lähevad magamistoa poole , kuid Lii peatub poolel teel . LII : Sa pead lubama . ANTI : Mida ? LII : Et sa ei hammusta . ANTI : Selle vastu on rohtu . LII : Võta siis . Anti jookseb köögikapi juurde , võtab sahtlist paki kondoome ja tõttab magamistuppa , kus Lii ennast juba riidest lahti võtab . Eesriie . Muusika kustub koos eesriide langemisega , kuid kestab veidi kauem . Neljas Tuba presidendipalees . Võimalikult askeetlik . Tuba on ülevalgustatud – helevalge . Kirjutuslaud ja tool on ainsad esemed , mis silma paistavad . Ülejäänud asjad on valgusse uppunud . Tegevuse käigus valgus kuhtub . Iga sõna tundub valgust neelavat . Laua taga istub President ja kirjutab kirja . Ta voolib lauseid suuga . PRESIDENT : Kallis vend , ma palun sinu käest väga vabandust tolle piinliku intsidendi...vahejuhtumi pärast , mis tol õhtul meie vahel juhtus ... President kärtsutab paberi nutsakaks kokku ja viskab minema , võtab ette uue paberilehe . Kusagilt ( lähemalt kui lõpmatus ) ilmub tuppa valgete kinnastega livrees teener Tiit ( =barman Arthur , must , kes nüüd on valge , ehkki väline muutus pole obligatoorne ) , kõnnib nutsakani , kummardub , võtab selle üles , tahab tagasi minna , kuid teda tabav sõna tarretab ta kohale . PRESIDENT : Pintsak ! Senikaua kui Tiit pintsakut toob , kirjutab President kirja valmis . Kui Tiit pintsakuga tuleb – valge pintsakuga ! – , paneb President pintsaku Tiidu abiga selga . Kirja torkab rinnataskusse . PRESIDENT : Kuidas on ? TIIT : Te näete hea välja , härra President . PRESIDENT : Sajakolmekümnest kahest kirjast on kaduma läinud ainult üks . Millest see sõltub ? TIIT : Pintsakust . PRESIDENT : Mitmes pintsak see oli ? TIIT : Kaheteistkümnes . Kollaste nööpidega . PRESIDENT : Nööpidest ei sõltu midagi . TIIT : Pintsak ilma nööpideta pole pintsak . PRESIDENT : Aga kui valgele pintsakule kollased nööbid külge ajada ? TIIT : Saladus jääb . PRESIDENT : Kas kiri jõudis pärale ? TIIT : Sõltub ... ma ei tea , millest see sõltub . PRESIDENT : Sõltub saajast . Minu vend ei suuda mulle andestada . TIIT : Milline miljonist ? PRESIDENT : Üks ! Too üks ja ainus ! See , keda ma solvasin , kellele tegin enda tahtmata haiget . Ma ei saanud teisiti , ma pidin , rahvas vaatas , ei saa ju venda ära tunda , kui rahvas vaatab ... Miks on ta nii julm , miks minu väike vääratus , mida saab pealegi põhjalikult põhjendada ... TIIT : Pintsakuga , nööpidega . PRESIDENT : Miks on minu väike vääratus võrdne kuritööga ? Ma nii loodan , et kiri jõudis adressaadini ... Ma ju päästsin ta , miks ei võiks ta nüüd minu peale halastada ? TIIT : See sõltub täiel määral pintsakust . PRESIDENT : Kui panna selga sama pintsak ? TIIT : Keda te sellega petaksite ? PRESIDENT : Ennast , ainult ennast , sul on õigus , Tiit . Võib olla on asi liiga lihtne ? TIIT : Lihtne ? PRESIDENT : Ehk peaks suurendama võimalike luhtumiste arvu ? TIIT : Te peate silmas pintsakuid ? PRESIDENT : Pintsakuid peaks olema rohkem , kirju vähem . Rahvaga kohtumiste arv on konstantne , see ei sõltu minust , vaid seadusandjast . TIIT : Kõik on kirjas . PRESIDENT : Miks ta mulle ei andesta ? Ükskord ma ta surmasuust päästsin , miks ta seda ei mäleta ? TIIT : Kas siis , kui te ta tiigist välja tõmbasite ? PRESIDENT ( ei tee kuulma ) : Või panna kiri otsapidi taskust välja ? ( demonstreerib ) Nii ? TIIT : Keda te sellega petate ? PRESIDENT : Kas sina võtaksid kirja , kui näeksid ? TIIT : Ma ei näe . PRESIDENT : Oled siis pime ? TIIT : Peaaegu . PRESIDENT : Käed sul ju on . Võtaksid ? TIIT : Mul pole käsi . PRESIDENT : Kuidas nii ? Mis need siis on ? TIIT : Need pole võtmiseks . Pole ka tapmiseks . PRESIDENT : Oled sellele mõelnud ? TIIT : See mõte ei lahku minust ööl ja päeval . PRESIDENT : Ma armastan sind , Tiit . TIIT : Ja mina teid . Õnneks on mul keel selle ütlemiseks . PRESIDENT : Kui me koos vangis istusime , läks mul korda teda veenda , et ta ei sooritaks enesetappu . Ta oli selle äärel . TIIT : Te olite ühes kongis ? PRESIDENT : Nad ei teadnud , et oleme vennad . Meil läks korda neid petta . TIIT : Võib olla petsid nemad teid ? PRESIDENT : Võimalik . Kuid meie seda ei teadnud , meie teadsime , et oleme vennad ja peame seda teiste eest varjama . Juba esimesel hommikul ütles ta mulle : " Ma ei taha elada . " Ta ütles seda nagu võõrale , ja ma uskusin . Uskusin , sest mul endal olid täpselt samasugused mõtted . Kuid ma suutsin ta ümber veenda . Ka ennast veensin . Me ei teadnud , et jäime ellu vaid tänu sellele , et olime vennad . Ma petsin ta elama valega , sellega , et rääkisin seda , mida ise ei uskunud . Kui rahvas sellest teada sai , tegi ta minust Presidendi . TIIT : Te olete selle ära teeninud . PRESIDENT : Kui sina oleksid tumm , siis räägiksin sulle ühe loo . TIIT : Ma olen . PRESIDENT : Ma näen su silmadest , kas sa mind kuuled . TIIT : Olen üksainus suur silm . PRESIDENT : Mis värvi su silmad on , Tiit ? Pean tunnistama , et ma ei tea . ( Vaatab ) Üks ... roheline...teine ... sinine . Roheline nagu meri , sinine nagu taevas . President hakkab rääkima . Ta räägib aeglaselt , sõna-haaval , iga sõna mõju Tiidu silmis kontrollides . ( Mugavuse mõttes , ja näitleja inspiratsioonile ruumi andes , pole seda printsiipi graafiliselt järgitud . Valguse järk-järguline kadumine on loo jooksul eriti hästi tuntav : iga järgnev sõna uus punkt pimedust . ) PRESIDENT : Mööda lagedat mereranda lõõmava päikese all kõnnib üks väike poiss . Kuigi jalataldu torgivad teravad kivid , ei tunne ta neid . Ta ei tunne ka päikest , ehkki tema selg on põlenud tulipunaseks . Vast aitab vesi mind , mõtleb poiss . Tunda vett ja iseennast , vast on need asjad kuidagi seotud . Pole võimatu , et vees hakkab ta mõistma ema ja isa , kes on tema vastu olnud liiga head . Ta ise arvab , et on kuri . Ta on oma astmahaige venna suu plaastriga kinni kleepinud . Ta ei saa oma tegude eest karistust , ema on rõõmus , et vend ellu jäi , õnn elus olla , elu jälle tunda kaalub üles kõik halva . Isa ei saa millestki teada , nad on otsustanud vait olla , ema ja vend . Miks ? Poiss otsustab vee käest küsida . Vesi ei vasta kohe , poiss ujub kaugele merele , mööda suurest kivist . Vesi on jääkülm , vastuseta . Kuid vastus on olemas ja poiss teab seda . Seal , kus on vastus , läheb vesi soojaks . Mitte palju , kuid tuntavalt . Ta jõuab vastuse ära oodata . Poiss on tugev , ainult vesi – ja meri – on temast tugevamad . Ta on rannast juba kaugel , majakas neemetipus jääb ikka kaugemale , kui äkki poiss näeb , et lainete vahel hõljub üks väike täpp . Esialgu ei seleta silmad hästi . See täpp on linnupoeg . Ta on üksi nagu poisski . Pole isegi ema . Taevas mere kohal on tühi . Mida on tema küsida tahtnud ? Ta ujub otsesuunas poisi poole . Poiss ujub eest ära . Ta ei taha täpiga tegemist teha . Kuid ta mõistab , et ilma temata linnupoeg upub . Mõistab ka seda , et kui olukorrale mingit lahendust ei leidu , uputab täpp nii enda kui tema . Poiss pakub siplevale linnule oma õlgu , kuid too ei taha , keerleb ümber poisi pea , nokib tema huuli . Poiss teeb suu lahti , lind kaob poisi suhu . Poiss ujub tagasi . Ujuda on raske . Ta hoiab huuli lahti , sest kardab , et muidu lind lämbub . Huulte vahelt tuleb valgust , muidu oleks suukoobas nagu pime tuba . Kuid see teeb ujumise raskeks , hingamise rütm on rikutud , vett tuleb suhu . Kui poiss kaldale jõuab , on ta surmani väsinud . Nii väsinud , et ei jõua suudki lahti tema . Kui ta seda teeb , lendab sealt välja väike täpp . Viimane sõna ajal valgus kustub . Vaikus . Telefonihelin . Üks kord , teine . Toru võtmise klõps . TIIT : Teile on telefon , härra President . PRESIDENT : Halloo , kes seal on ? Vaikus . Pimedusest kostab ühtlane hingamine , tulesüütaja klõps , suitsupahvakud . Me ei kuule , mida telefonis räägitakse , võime seda aimata kuulaja hingamisest , huulte matsutamisest , köhatustest ja muust . Lõpuks – PRESIDENT : Tore . Kohati isegi usutav . Ka mina olen oma elus midagi sarnast üle elanud . Kuid lubage küsida , mis paneb teid arvama , et ... olete ... presidendi vend ? LÕPP