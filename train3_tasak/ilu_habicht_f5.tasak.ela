kirjak	ilu_habicht_f5.tasak.ela	Selles mängus ei hüpata Kogu selle jama sisse sattusin ma juhuslikult . Ja iseäranis juhuslikult komistasin ma üldse arvutite otsa . Tulikiri tekkis seinale - üks neist paljudest , mida ma ei märganud - eelmisel sügisel . Igasugused Puškinid võivad ju sügisest rõõmu tunda , et lehed lähevad kollaseks ja punaseks ja muud värvi ning et õhk läheb kargeks - nagu nad seda nimetavad . Aga kui sa pead mööda ehitusplatsi kolistama , seejuures midagi seljas kandes , ja iga päevaga läheb õhk külmemaks , vihm vastikumaks , tuul vingemaks , hommikune härmatis lompidel paksemaks - siis tekib vägisi tunne , et kogu universum roomab vääramatult lõpule vastu . Ja mitte midagi pole mõtet teha . Mitte midagi ei tahagi teha . Tegelikult ma tõmbasingi korra selja ära . Peale paari vaba päeva oli eriti vastik ehitusplatsile mõelda ja ma hakkasin radikuliiti simuleerima . Ma tean küll , kuidas see käib . Samal ajal mõeldud mõtted oma elukorraldusest jooksid aga ummikusse . Ehituselt oli mul ühikatuba ja sellest ei tahtnud ilma jääda , vastu talve eriti . Ja platsile minna ka ei tahtnud . Kahe nädala pärast muutus rajooniarst rahutuks ja teatas , et ta võib mu hullukasse uurimisele saata , aga haiguslehte enam ei anna . Siis mul tuli idee , et ehk saaks ehitusel kergema töö peale , valvuriks või nii . Käisin kontoris rääkimas , nemad ei tahtnud kuuldagi . Ütlesin , et arst tahab mind ATEK-i saata kui töövõime kaotanut jne , et käisin ka hullukas ära ja seal pakuti ravivõimalust . Nagu ma ei teaks , ma olen seal , teistel asjaoludel küll , juba olnud . Seal ma radikuliidi simuleerimist õppisingi , kondihaiged on ju kergemate hulludega koos . Ainus , mida ma ei teadnud , oli see , et radikuliit peab tsiviilis paari nädalaga üle minema . Hullukas olid nad ikka kuude kaupa . Kaalusin juba võimalust - et ase ja toit hooleta - , aga nagu ei meelitanud ka . Läksin uuesti kontorit hirmutama , et kui kergemat otsa ei saa , pean haiglasse minema , platsil töötamine on välistatud . Siis üks näitsik haaraski peast kinni ja küsis , kas ma täienduskursustele ei taha minna . Ütlesin , et troppijate omadel ma juba käisin ja tsiviilkaitse omadel ka , aga üldiselt olen nõus . Selgus , et kedagi tuleb saata arvutusmasinate kursustele , aga keegi ei taha : kellel on niigi palju tööd ning kes lihtsalt kardab ja ei mõika . Aga kui mina läheksin , ehk siis mu tervis selle kahe kuuga paraneks ja ehk siis jõuaks hiljem midagi vaadata . Pull värk , mõtlesin , ja panin ennast rauakoolis kirja . Üldiselt olid seal kursustel igasugu pomod koos , raamatupidajad ja osakonnajuhatajad ja muidu insenerid . Panin ankeeti oma tavalise keskmise asemel hariduseks kesk-eri ja ametiks " brigadir " - pelgasin , et muidu kihutavad minema . Algul olid mingid loengud , ma ei saanud õhkagi aru ega oska siiamaani öelda , millest seal räägiti . Aga pomod kritseldasid üles märkida ja ma võtsin ka paberi ette . Sirgeldasin lõustu ja leidsin , et nüri värk küll , kui kaks kuud niisugust loba tuleb kuulata , tsiviilkaitses olid vähemalt igasugused ilged pildid varemetest ja varjenditest ning mõni põrunud veteran läks ise oma jutust nii hoogu , et pritsis valehammaste vahelt laias kaares tatti . Aga kui saime kompuutrite ligi , selgus , et asi on täitsa lihtne ja neid keerulisi sõnu pole üldse vaja . Paari päevaga oli mul asi käpas . Mitte programmide kirjutamine , muidugi , aga üldised põhimõtted . Naljakas küll , aga selle kompuutrite-värgi seletamine on palju keerulisem kui praktiline tegutsemine . Ja pomodel ei olnud konspektidest kasu midagi , esitasid aga tühme küsimusi , et millal ja kuhu nupu peale vajutada . Vajuta , kuhu satub , ja kui süsteem rippuma jääb - et kui arvuti ei reageeri enam ühelegi klahvile - , siis võtad seinast välja ja paned tagasi ning võid uuesti proovida ... Siis mul tuli meelde üks kutt , kes oli töökohta vahetades eelmisest kohast midagi pihta pannud - ja kas ta ei nimetanud neid mitte flopideks ? Otsisin ta üles , enamik olid uputusaegsed kaheksatollised , aga paar viiest oli ka ja need ma ärisin talt ära . Järgmisel päeval kursustel laiasin , et mulle töö juurest eraldati ja et kuidas nende kasutamisega õieti on . Asi on selles , et enamik moosi on arvutis kõvaketta peal , ja seal on ta kõigile näha - aga me polnud selles klassis ainuke kursus . Ja kui mõnele ülemusele satub silma alla miski , mis talle ei meeldi , võib ta selle hoobilt maha kratsida . Seda ma olin märganud küll , et mõnel arvutil on mängud peal ja mõnel ei ole . Aga kui sul on oma flopi , pole see kellegi asi , mida sa seal hoiad . Mängude otsimise õppisin ma esimese asjana ära ega pööranud andmepankadele ja programmeerimisele erilist tähelepanu . Mõni mäng käib vile ja vingumise ja kärinaga , aga ette seda ju ei tea , ning siis vahtisid kõik ehmunult sinnapoole , kus mina istusin . Üks noor sell , kes meid parasjagu juhendas , astus ligi ja ütles , kuhu vajutada , et vile ära kaoks . Nii ma tulistasin kaks tundi marslasi ja saavutasin teatava osavusegi . Aga pärast tuli see juhendajast vend uuesti ja tuletas meelde , et igaüks peab kursuste jooksul oma erialalt programmi koostama . Mulle tuli meelde , kuidas kohe alguses üks suurem ülemus , kellel oli kogu aeg niisugune nägu , nagu hambad valutaksid või oleks pohmakas , oli oma valulise häälega meile teatanud , et tema poolest võime me kohe nelja tuule poole kaduda , sest meie õpetamise raha on juba üle kantud ; et mitte talle pole vaja , et me õpiksime , vaid meile endile on kangesti tarvis . Seda ta ütles seepeale , kui mõned tähtsad ninad meie seast küsisid , kas nad ikka võivad kursuste ajal mõned päevad oma riigitööl ka käia . Ütlesin , et mulle pole töö juurest veel ülesannet täpsustatud . Tema vastu , et kuigi mängude mängimist peetakse mujal maailmas arvutiõppimise õigeks alguseks , saaks tema pähe , kui mingi kontroll peaks tulema . Eriti kui ma seda niisuguse kisa ja käraga teen . Lisaks näitas ta mulle paari lihtsamat nippi , mida tabeltöötlusega teha saab , ja seletas , et ega töökoha-ülemustele saa lootma jääda , et ise peab oskama ülesannet püstitada . Järgmine kord , kui meil ainult loengud pidid olema , läksin oma kontorisse ja nõudsin normatiive ja palgaarvestuse tabeleid . Näitsikud jäid pahviks , aga ma tuletasin neile meelde , et nad ise olid mu selle supi sisse seganud , ja vehkisin nende nina all flopidega , mis olid neile must maagia . Mingid tabelid ma isegi sain lõpuks , aga see sarnanes väga vähe meie tegeliku elu ja palgamaksmisega . Okei , ma tegin arvuti peal isegi mingi süsteemi valmis . Ma polnud oma ajusid tükil ajal millegagi koormanud ja nii jäi kõik kähku külge . Mida ei saanud öelda mitte kõigi kursuslaste kohta . Tegelikult ei tasu mul muidugi hoobelda , sest see juhendajast kutt tegi enamiku ise ära , mina pakkusin ainult ideesid . Mis tundusid talle nii jaburad , et pidid sobima näidisülesandeks . Noh , et mitu kantmeetrit pinnase ümberpaigaldamist läheb kirja sellele , kes brigaadile õlut läheb tooma jne. Üldse me hakkasime selle tüübiga hästi läbi saama - ja tegime ületunde , kui arvutid parajasti vabaks jäid . Need mängud , kus tuli ainult kähku nupu peale vajutada , et mingeid tulnukaid lasta , tüütasid mu varsti ära ja tema ei hoolinud neist raasugi . Aga oli veel põnevamaidki , kus elasid nagu multifilmis ja juhtisid seda , mis parasjagu toimus . Nendest olen ma edaspidi paratamatult sunnitud juttu tegema . Lihtsalt et mingi kontakt jäi mul arvutispetsidega ka peale kursuste lõppu . Tööl tekkis uus jama , kui ma ehitusplatsile minna ei tahtnud , kuulutades , et olen ümber kvalifitseerunud . Viimaks sain ajutiselt valveinseneri koha kahe arvuti juurde . Kui ma sellest võimalusest kuulda sain , siis muidugi rõõmustasin - nii kaua , kuni neid monstrumeid nägin . Kodumaised ilgused . Kui ma poleks enne tõelisi aparaate näinud , siis ma poleks ehk nii väga nördinud olnudki . Aga klaviatuur , ekraan - või õieti küll kogu see disain ajas juba peale vaadates kergelt iiveldama . Mingit graafikat ei olnud , mängud ei jooksnud - ja enamiku ajast nad lihtsalt ei töötanud . Ma ei osanud nendega midagi peale hakata , aga ega seda minust ei eeldatudki . Minu kohus oli , kui üks või teine neist jälle lootusetult ära kustus ja mingi tuntud nipp ei aidanud , teenindavasse firmasse helistada . Paari päeva jooksul tuldi sealt kohale , lapati kõik üksipulgi lahti ja pandi mõne päeva pärast jälle kokku . Siis natuke aega töötas . Niisugune töökoht oli minusuguse jaoks muidugi liiga hea . Mul polnud ju vastavat haridustki . Palk küll poole väiksem kui ehitusel - aga nii see ju haridusega kaasas käib . Mina oleksin leppinud küll . Kogu selle pika argielu-jama kirjelduse mõte on selles , et näidata , kui juhuslikult kõik hakkas . Ja seda ka , et kevadel olin kindlama plaanita . Ühikast ei tahtnud ka seepärast loobuda , et mul oli seal üks plika siginenud . Kutsekast tulnud ja noor alles , aga hea ligi käia . Nojah , ja kompuutrimeestega üritasin ka edasi suhelda , võtsin ühelt uusi mänge ja viisin teisele ning vastupidi - nii sain ise ka üht-teist proovida . Nii olingi ühel õhtul mingis firmas ühe tuttava pool - ega päeva ajal saa kusagil eriti rahulikult olla - , kui sinna üks tüüp sisse vajus . Enesekindel ja mallilt riides - ärikas . Enesekaitsepoosina kasutavad paljud kalleid hilpe ja jõhkralt üleolevat tooni , aga see oli pehmelt , kindlalt üleolev . Nii nagu kompuutrimees on oma arvutist üle või automees oma autost , nii oli see tegelane inimestest . Kõigepealt ajasid nad äriasju . Ärikal oli mikroskeem , mida mu tuttava firmas lausa ametlikult vaja oli , paar PAL-värvide kivi ka , ja jutt käiski selle ümber , kuidas firma kaudu raha saaks maksta . Ma kasutasin hetke ja mängisin midagi . Siis viipas ärikas peaga minu poole ja küsis : " Spets ? " Toonitatud rockabilly-tukk ja lumipesu ja originaaltossud olid ju tavalised asjad , aga tema hallid silmad olid eriti terased . " Mängude spets , " kinnitas mu tuttav naljaga pooleks . " Eriti nende quest-multikate peale , " lisasin ise . Aga ärikas jäi vist uskuma : " Kuule , see on ju hea , mul on praegu kiire , aga kuskohast ma sind kätte võin saada ? " Ütlesin oma ühika-aadressi , ta näis teadvat , mis selle taga peitub , ja krimpsutas nägu . " Ega ma ei tea ise ka ette , kus ma parasjagu satun olema . Siin või seal mõne naise juures või ... Aga post käib mul sinna , " selgitasin . " Nii et naistemees ka . See läheb ju kalliks , " arvas tema . " Vastupidi , " kinnitasin . " Me kasutame erinevaid vahendeid . Sina oled enda ümber loonud image'i , mis lubab neile põnevat ja jõukat elu . Mina jälle olen hatune ja räämas , mis äratab neis emalikke instinkte . " Ta ei viitsinud järele mõelda , kordas ainult , et otsib mu üles , kui vaja peaks minema . Igatahes oli see esimene kord , kui keegi arvas selle kasuliku olevat , et ma arvutimänge tunnen . Vedelesin oma koikus teki all - kevad oli parasjagu märg ja külm , aga radikaid enam ei soojendatud - ning mõtlesin , kas puua ennast üles , minna jälle Venemaale hulkuma või jätta kõik nii , nagu on . See võib mõnele imelik näida , aga mul pole kunagi olnud tunnet , et olen sündides õigesse ja enda jaoks sobivasse paika sattunud . Ma olen ikka nagu külaline . Eks üht-teist ole ju nähtud ka juba , ja ega see pidu ei parane ... Olin jõudnud just järeldusele , et las kõik olla veel mõni aeg samamoodi , kui ukse taga kolistama hakati . Sattuski seesama ärikas olema ja kutsus mind kaasa , et tal auto all . Uimase peaga - juba autos - küsisin , kuidas peaks tema lugupeetud nimi olema , mis mul paraku meie esimesel kohtumisel täpsustamata jäi . " Ma ei taha oma isikut esile tõsta , aga on kuidagi välja kujunenud , et tuttavad hüüavad mind Bossiks . " " Hugo Bossiga sugulane ei ole ? " Auto oli tavaline punane <arv> , ilma iluviguriteta , käepärane tööriist . Korter , kuhu me sattusime , oli ka täiesti tavaline , nagu nad Õismäel ikka käivad . Aga tüüp , kes meile ukse avas , kandis püüdlikult valget särki ning musta vesti , juhtides mõtte kelnerielukutsele . Mislaadne kahtlus edaspidi vaid süvenes , sest meid tuppa juhatanud , küsis ta , milline võiks olla meie soov . Boss soovis kohvi ja mina pakkusin , et ehk lonks õlut . " Ja millist , kui tohib küsida ? " Mina arvasin , et tumedat , kui sobib . Teades , et suvalisegi õlle hankimine oli parasjagu vaevaliseks muutunud . Ja sättisin end tuppa istuma , kus kaks kirevalt riides tegelast kompuutri ees nihelesid . Mängisid diggerit , mis ei nõua erilist taiplikkust , aga näpuosavusega võib palju korda saata . Jõudsin just kindlaks teha , et neil seda osavust veel ei olnud , kui mulle üks külm ese pihku anti . Millel peale muude väljamaakeelsete siltide oli suurelt IVB . Pokaal ulatati samuti . Natuke aega põrnitsesime ühiselt , kuidas ekraani peal auke uuristati ja rohelisi rombikesi söödi , siis ütles Boss , et vaja multikas käima panna . Tarbijaliku hoiakuga inimesed neid mänge nagu multikaid ilmselt võtavadki - paari tunni jagu seiklusi ja naljakaid äpardusi , mille juures on ainult see häda , et peab täpselt meeles pidama , kuskohast ja mis järjekorras mida võtta tuleb ja kellele mida ütlema peab . Tegelikult on nipp just selles esimeses läbimises , kui sa veel midagi ei tea ja alles otsid seda õiget teed ja varianti . Aga neil seal läks käima Larry ja ma noogutasin kergendatult - esimese kosmilise seiklusega tulen ma toime , ja kahe kuningaks-pürgija teekonda olen jupiti ka näinud , aga Larry oli mul vaieldamatult kõige paremini selge . See mäng on " alaealistele keelatud " ja seepärast tuleb algul vastata tervele reale vastikutele küsimustele , et oma iga tõestada . Iga täiskasvanud ameeriklane ehk teabki neid asju , meil siin on aga vähe neid , kes peast ära ütlevad , kes oli esimene neeger-pesapallimängija National League's vms. Nii kulus meil kamba peale mitu katset , et mängu sisse pääseda . Mõned spetsiifilised teadmised jäävad sedakaudu külge , näiteks et Oral Roberts on jutlustaja , aga mitte teatavat sorti kraadiklaas . Või et Calvin Klein on moekunstnik . Või jälle et Nevadas ei ole ei värsket vett ega juute . Mäng ise seisneb selles , et mingi noor kutt on tulnud linna ööeluga tutvuma ja seisab algul baari ees . Ma ei hakanud ligi trügima , ja see tegelane , kes parajasti klaviatuuri taga istus , näitas oma kompetentsust sellega , et keeras põiktänavasse , ronis suurde prügikasti ja korjas sealt haamri . Siis tuli baari ette tagasi , viipas takso ning sõitis poodi preservatiive ostma . Mõni mäng on lineaarse ülesehitusega nii ruumis kui ka ajas - sa ei saa järgmist ülesannet enne kätte , kui eelmine on täidetud . Noh , et sa ei pääse enne raketti , kui oled lüüsist läbi , ja lüüsist läbi ei saa sa ilma skafandrita jne. Larry nii üheselt määratud ei ole , ise võib valida , mis järjekorras mida teha . Muidugi , kui oled köiega voodi külge seotud ja pole selleks ajaks taibanud taskunuga muretseda , siis oled omadega õhtal küll . Surmasaamiseks on muidugi igasuguseid naljakaid võimalusi - pimedas nurgataguses lööb pätt su kohe maha , aga halvasti lõpeb ka katse taksost või poest raha maksmata jalga lasta . Kõige üllatavam on vast see , mis juhtub , kui peldikus vett satud tõmbama . Ekraanil astus Larry , taganedes suure koera eest , kes talle jala peale püüdis lasta , ettevaatamatult sõiduteele - ja kohe ilmus nurga tagant auto , mis ta laiaks sõitis . Surnud . " Laske spets letti , " üles Boss . Nagu ma juba ütlesin , võtab osa inimesi seda mängu kui multikat . Ja multifilmis ei hakka ju keegi kaadreid või süžeekäiku ümber tõstma . Mul on küll enda jaoks ka täitsa kindel tegutsemisjärjekord . Aga ma optimeerisin - on vist niisugune sõna ? - selle järgi , et ühest linnaosast teise ja jälle tagasi sõitmine võtab raha , ning mõnigi muu tegevus - nagu abielu registreerimine - võtab ka raha . Ainus võimalus raha saada on seda kasiinos võita , see on aga väga vaevaline . Niisiis ma mõtlesin välja variandi , kus võimalikult vähe tuleks taksoga sõita . Nii et kui ma baaris kõik korda olin ajanud ja tänavatüdruku tuppa jõudsin - pealtvaatajate seast kostis juba hoiatav ümin - virutasin ainult tema laua pealt kommikarbi , avasin akna ja hüppasin välja . Mängu nüanssidel pole siinkohal rohkem mõtet peatuda , igatahes sain ma paari tunniga asja ühele poole ja kogusin seejuures rohkem punkte , kui keegi kohalolijatest seda eales näinud oli . ( Maksimumist on mul tänaseni neli punkti puudu , aga ma ei ole viitsinud neid ka taga otsida . ) Boss jäi rahule ja lubas mind veel üles otsida . See oli niivõrd ebamäärane tähtaeg ja mitte millekski kohustav lubadus , et otsustasin oma edasise elukorralduse üle mõtisklemise sinnani edasi lükata . Ja jätkasin oma ebakindlat koostööd ehitustrustiga . Olin juba ligi pool aastat platsilt eemal olnud ja keegi polnud minust puudust tundnud . Pigem vastupidi - nad olid raha rohkem saanud , seda nimetatakse brigaaditöövõtuks . Ühtlasi jätkasin oma mitte-nii-ebakindlat suhtlemist krohvijaplika Pillega . Siin oli probleem vaid selles , et aimates ette peatset töösuhete katkestamist , tahtsin natuke raha mustadeks päevadeks hoida ja ei viitsinud seda tema peale kulutada . Ilmselt tundusin veel piisavalt romantilise kujuna , et ta sellega leppis . Samas oli tal õnneks ka niipalju mõistust peas , et mitte teha mingeid ühiseid tulevikuplaane . Või , noh , küllap ta pisikeses peas umbes niisugune mõte oligi , et päris-elu pole veel käes ja enne tuleb ringi vaadata ning järele proovida . Mida ? Kõike seda , mida tal kodukülas ei olnud . Oli juunikuu lahe ja muretu keskpaik , kui ma - olin kesklinnas ringi hulkunud - ühikale lähenedes Bossi autot nägin . " Käisin üleeile ka , aga sind polnud , " teatas ta rahulolematu tooniga , kui olin autosse istunud . " Milleks sul mind üldse vaja on ? " otsustasin järele pärida . " Mul on kihlvedu . Mingi tüübiga . Et kes lahendab kiiremini ja suuremate punktidega ühe uue mängu . Siin ei tohiks keegi seda veel tunda , aga Moskvas on ta olemas ja õige pea jõuab siia . Kumbki võib muidugi endale meeskonna abiks võtta . Oled nõus ? " " Kas või kohe . Mis mäng see on ? " " Ma ei tea , see pole veel Eestisse jõudnud . Ja veel - suviti asub mu staap linnast väljas ... " Ta mainis ühe mereäärse linnakese nime . " Kas söök ja prii suvitamisvõimalus käivad asja sisse ? " uurisin . " See võtab vähemalt nädala . Võib võtta kauemgi . " " Nädala ? " imestas tema . " Ega uut mängu kahe tunniga läbi ei jookse küll , " laiutasin käsi . " Olgu pealegi . Nii et tuled ? " " Kas või kohe . " Boss mõõtis mind pika pilguga . " Minugipoolest . Ma sõidan homme hommikul - tulen siit läbi . Ja veel - see on nii soovituse tasemel - võta midagi oma välimusega ette . Kui sa juba nagu minu teenistuses hakkad olema , pole oluline , et sa endale liiga suurt tähelepanu tõmbad . Homseni ! " Ma olin Pille paariks päevaks hooletusse jätnud . Läksin teda otsima , tuba oli lukus . Tegin hästi närvilise näo ja kiskusin koridori otsas suitsu . O'nneks tuli ta üsna varsti . " Ütle kohe , kui sa mind aidata ei taha , asjad on keerulise pöörde võtnud . " Pille unustas meie viimase tühise tüli kohe ära . Ja üldse oli tal kinnisidee , et ma oma hulkumisaastate vältel - millest olin talle natuke jutustanud - sugugi ainult heade inimestega kokku ei puutunud . Et minu minevikus on peidus mingid mustad jõud ja need võivad iga hetk pinnale ujuda . Seda ma nüüd talle ette mängisingi . " Ma pean ära kaduma . Paariks nädalaks - võibolla rohkemaks . On kindlam , kui ma ka sulle ei ütle , kuhu . Aga aita mul oma välimust muuta . " Kui ma oleksin võinud kindel olla , et ta on " Aarete saart " lugenud , oleksin õõnsa häälega " must märk ! " sosistanud . Aga ma oletasin , et ta on liiga noor . Või liiga vähelugev . Kuid kui mu pulstunud habe maha sai aetud , võttis ta toimuvat juba väga tõsiselt . " Seesama punase autoga kutt või ? " küsis ta nagu muu seas . " Temalt ma kuulsin , nii et tema on liitlane . Aga päris lõpuni ei usalda ma teda ka , " lisasin salapära ja suunasin ta oma Simsoni-paruka kallale . Siis tegi ta kuuma vett ja pesi - täiesti omal algatusel - allesjäänud tutid mingi tooniva šampooniga ära . Väga mõnus protseduur oli , ja kui ma viimaks peeglisse vaatasin , olin tõesti tundmatuseni muutunud . Võiks isegi öelda , et nooremaks . Pärast voodis oli ta ka iseäranis tuline . Ei tea , kuhu tema nii äkitselt tiivad leidnud fantaasia teda oli viinud . " Kas sul ikka raha on ? " kuulsin juba poolunes lebades . " Esialgu ... " pomisesin - ja jäin magama . Boss eelistas kiiret sõitu ja valju muusikat , nii et reis möödus suhteliselt sõnatult . Peale seda , tähendab , kui ta mind hommikul ära ei tundnud ja ma talle " Üllatus ! Üllatus ! " pidin karjuma . Siis ta vaatas mind veel natuke aega kahtlevalt ja ühmas : " Käib küll . " Kui olime juba kohale jõudnud , lükkas ta maki kinni ja osutas : " Kohvik . Kaubamaja . Võõrastemaja ja restoran . Videokohvik . Ega siin rohkem eriti olegi . " Uute paneelmajade rajoon oli muidugi ka olemas ja küllap mõned tööstusettevõttedki , tegime paar jõnksu longuvajunud puumajade vahel , siis näis linnake ära lõppevat - või vähemalt asfalt . Umbes kilomeetri pärast hakkas hõreda segametsa vahelt paistma suur kahekorruseline puumaja . ( " Segamets " võib öelda peaaegu iga asja kohta . Mulle õudselt meeldib männimets ja siin oli ilusaid ja kõrgeid , tõsi küll , kõhnavõitu mände ka . Aga mingid lehtpuud sirgusid niisama edukalt ja varjasid päikest . Männimetsa all kasvab sammal , kuhu on mõnus siruli heita . Aga siin kasvas peamiselt mingi lihavaleheline jama . ) Boss parkis auto maja varjupoolsesse külge : " See ongi . Mansion . - Ah jah , " tuli talle veel meelde , " on paar naist , kellel on siin võrdväärsed külalise-õigused . Et kui neil tekivad seksuaalsed vajadused , annavad nad sellest ise teada . " " Nigu mõis , " hindasin maja suurust , kui uksele lähenesime . Ukseni viis muuseas enam kui meetri kõrgune kaarekujuline trepp , kivist astmeplaadid olid kulunud ja mõralised . " Vanasti olid sellised suvilad , " teatas Boss . Läbi esiku pääses lahmakasse kaminasaali . Raske puust laud ja kaks rohmakat pikka pinki selle juures moodustasid kontrasti moodsate , kunstnahaga kaetud diivanijuppidega , mis seisid seinte ääres . Kaminasaali ühes otsas olid kaks kõrvuti ust , Boss lükkas need minu ees pärani , mõlemad ruumid olid võrdselt lagedad , kui mitte arvestada ridades seisvaid paarikümmend voodit , mõned neist näisid hiljuti kasutusel olnud . " Suvila ehitajal oli suur perekond , " ühmasin . " Ruumi siin on , igaüks valib endale sobiva nurga , " teatas Boss ja juhatas mind saali teises otsas oleva ukse poole . Selle taga avanes ilmselt köök , ebastabiilses tasakaaluasendis - jalad laual , tool vaid tagumistel jalgadel seismas - püsis lugev meesterahvas . Et ta oli vähemalt meeter üheksakümmend pikk ja kasvuga proportsionaalselt kogukas , tundus asend eriti ebakindel . Laual käeulatuses oli poolik õllepudel ja hammustatud singileib . Mees luges kapsakskulunud raamatut ega tõstnud pilkugi . Samme kuuldes teatas ta vaid : " Väljas on jõle palav . Siin tundub kõige jahedam . " " Ja singile lähem . See on Väike . See aga , " osutas Boss minule , " on Larry . Larry suvitab mõnda aega meil . " Minu meelest oli sõnal " suvitab " vajalikust suurem rõhk . " Kas keegi on veel majas ? " Väike oli oma suure inimese heatahtliku pilgu meie poole pööranud , mind üle mõõtnud , nüüd pööras ta end jälle raamatusse ja kehitas õlgu . Läksime tagasi esikusse , sealt treppipidi teisele korrusele . Trepimademelt avanev suur ruum oli täis kõiksugust kolu , millest koroonalaud paistis kõige mõistlikum . Hunnik odavaid toole , poolkerade kaart ja roosa plastmassmannekeen näisid täiesti hooletusse jäetuna . " Kelle jagu see kõik on ? " küsisin - viisakusest ja vestluse mõttes . " Ühe asutuse puhkebaas . Neil ei lähe seda sel suvel vaja . " Ruum oli üsna hämar - lai , aga madal aken avanes välisukse kohale . Teistesse külgedesse viis mitu ust . Olin väljast tähele pannud , et maja lõunapoolse seina nurkades on veranda-taolised moodustised . Avasin ukse , mis pidi nagu sinnapoole viima , kuid sattusin väga laokil tuppa , kus vedeles katkisi toole , reformvoodite tükke ja pulstunud madratseid . Aga siit läks uks edasi ja nii jõudsin tõesti verandale . See paistis üsna asustamatuna , laud ja kohmakas riidekapp olid paksu tolmukihiga kaetud . " Kui sa ütlesid , et igaüks leiab nurga , siis ma jään siia , " teatasin , võtsin eestoast suhteliselt kobeda madratsi ja viskasin seina äärde maha , tekkinud tolmupilv sädeles kelmikalt päikesekiirtes . " Nurk sajab läbi , " ütles Boss . Tapeedilt võis sellekohaseid jälgi leida küll . " Ma olen kaks ööd Orenburgi vaksalis maganud , " pakkusin omalt poolt . See oli muidugi vale - aga minu meelest oli mulle ka infot ainult vihjamisi jagatud . " Jah ? " üllatus Boss . " Eks sa ise tead . Vaatame Alberti ka üle . " Ühes teise korruse toas istus täiuslik prillidega albiino kompuutri taga . Ekraanilt paistis Frameworki menüü . Albert on ka minu meelest täiesti albiinolik nimi . " Teil tuleb koos töötada , " selgitas Boss meid tutvustades , " Albert lubas kogu mu arvepidamise arvutisse viia . Ma ei ole kindel , kas sellest kasu on ... " " Kust sa ta said üldse ? " küsisin muljuda saanud välimusega " Schneiderit " uurides . " Ah , ühel tüübil oli võlgu kogunenud . Ostsin need kokku . Pluss kaks videot . Pealegi kurtis ta ise ka , et on täiesti üle jõu käiv kompuutrit omada ja armukest pidada . Saigi üks inimene jälle normaalsele elule päästetud . - Tuled ujuma või jääd siia ? " küsis Boss . " Ma vaataksin korra , mis siin masinas on . Kui need äriasjad veidi vaheaega kannatavad . " " Äriasjad nõuavad pidevat tähelepanu , " muigas Boss ja läks minema . Ju siis ujuma . Albertil ei olnud minu ilmumisest just hea meel . Tundus , et tal ei ole kahju mitte mulle loovutatavast masinaajast , vaid prestiižist - et tema on ikkagi spetsialist arvutite peale jne. Suunavatele küsimustele saadud vastused vaid kinnitasid minu arvamust , arvuti oli tema jaoks instrument , millega teha tüütut ja nüri tööd , ja ainus saadav rõõm võis peituda selle töö teostamise perfektsuses . Aga Bossi-taolise ettevõtja majapidamine ei allunud " andmestruktuuride normaliseerimise üldistele põhimõtetele " . Ma ei saanud aru , kuidas ja miks ta siia üldse oli sattunud , kuni ta ise ütles , et Boss on ta klassivend ning et tal on parasjagu puhkus . Nojah , kõik ju sõidavad puhkuse ajaks kuskile mere äärde või nii , eks siis temagi ... Selle sõbraliku vestluse käigus olin jõudnud kindlaks teha , et arvutis oli nii mänge kui ka keerulisi rakenduspakette , aga puuduvad tarbijapoolset lähenemist hõlbustavad abivahendid - proff töötab küll ilma Nortonita , aga mina olin mugavustega harjunud . Laualaekas oli mõnikümmend flopit , nende seast leidsin viimaks ka Norton Commanderi ; veidi aega selle kasutuselevõtt küll nõudis , sest see oli backupina kopeeritud ja nii ei tundnud ju kohe ära . Viimaks tegin ka alglaadimiskäsud oma käe järgi ümber ; Albert noogutas armulikult - mõnel pool on , jah , niimoodi ... Päästsin ta jälle pulti ja pakkusin , et võiks mõne mängu panna . Jalamaid lasi ta käima " Totruse " . See on nõukogude programmeerijate peamine panus maailma tarkvarasalve , mõeldud koolieelsele arengutasemele , ja seisneb selles , et erineva kujuga klotsid langevad kaevu . Mängija ülesanne on neid klotse kukkumise ajal niiviisi pöörata , et neid võimalikult tihedasti ja palju ära mahuks . See on üks väheseid mänge , mida ma põhimõtteliselt ei mängi , nii küsisin Albertilt , kuskandis peldik asub . " All , " teatas ta paljutähenduslikult ja jätkas hüpnotiseeritud pilgul langevate kuubikute jälgimist . Läksin alla , kedagi ei olnud näha ; vaatasin kööki , singileib oli ära söödud , raamat - vabariigiaegne kaantetuks kulunud krimka - vedeles laual . Köögis oli igavesti suur puudega köetav pliit , balloonidega gaasipliit ja mahukas moodne külmkapp . Kaalusin , kas sinna sisse piiluda oleks väga sündsusetu , tegin juba kaks sammu kapi poole , kui otse mu selja taga " Haa ! " karjuti . Väike pidi oma kogu kohta väga kerge sammuga olema , mina küll tema lähenemist ei kuulnud . " Surume kätt , " nõudis ta . " Minust pole vastast , " arvasin . " Muidugi ei ole , aga ma tahan teada , mis mees sa oled . " Seadsime küünarnukid lauale . Ega mu puiklemisest kauaks jätkunud , tema surve oli nagu tungraua oma , kui tasakaal kord kadus , siis pääsu polnud . " Päris tühi koht sa ju polegi , " lohutas ta siiski . " Ma olin mitu aastat ehituse peal , " selgitasin . " Muist aega " tingimustega " . Hulkurluse eest . Oleks ehk " propaganda " ka kraesse saanud , aga mind võeti Leedus vahele ja kõik lendlehed , mis mul ligi olid , olid leedukeelsed . Aga noh , ma olin juba enne ka ehitusel . " " Mina olen taksist . Taksistide kursustelt sain load , mõni aasta töötasin pargis , aga , tead , rahakopikas hakkas kokku kuivama , mullu võtsin patendi ja see aasta ka . " " Ega siin vist ka palju teeni ? " pärisin . Väike hakkas naerma . See võttis tal natuke aega . " Tead , pargis ma ei saanud kunagi suvel puhkust . Nüüd siis mõnulen . Auto on mul muidu siinsamas kuuri all , tahaks kõpitsemist . Ei viitsi . Libistan õlut ja . Kuule , sinki tahad ? " Väike lõikas oma käega paksu leivakäntsaka ja mõnusat suitsusinki . Istusime ja lobisesime . Bossi lubatud prii söögiga oli algust tehtud . " Kaugel siit meri on ? " küsisin viimaks . " Ah , mine vaata , ma ei viitsi praegu välja tulla , kole palav on , " arvas Väike . Üksainuke teerada metsa vahele kaduski , ju siis see pidi kuhugi viima . Sedamööda kuidas mets hõredamaks jäi , köitis mu tähelepanu mingi erkpunane asi . Lähemale jõudnud , osutus see suureks päevavarjuks , nagu neid tsiviliseeritud supelrandades vahel esineb . Supelranda selle koha peal küll polnud , aga sinistes supelpükstes isand lebas hoolikalt varju all . Mõned õlled olid tal ka ligi . Teerada läks otse tema poole . Tüüp paistis keskmist kasvu , proportsionaalse ja mitte liiga karvase kehaga . Kõige tähelepanuväärsem asi tema juures oli elvislik otsmikulokk . Vaevalt see ilma olmekeemia abita nii kunstipärasena püsida sai . " Misasi sina siis nüüd oled ? " tegi ta silmad lahti , kui olin temaga päris kohakuti jõudnud . Silmad olid tal hästi heledad , nagu sinakas jää või nii , ja samas justkui märjad ja nõrgad , nagu kannaks ta kogu aeg tugevaid prille ja on need hetkeks eest võtnud . " Boss tõi mu hommikul ja ütles , et ma jään nüüd mõneks ajaks siia . " " Huvitav , miks , " pani ta ilma igasuguse huvita jälle silmad kinni . " Et ma tema käsutuses oleva arvutusmasina abiga organiseeriksin mansioni elanike seas kultuurseid meelelahutusi . Ja Boss kutsub mind Larryks . See on ühe valget ülikonda kandva noormehe järgi , kes otsib oma petlikku õnne salapärases ja ohtuderikkas väikelinnas . Mul ei ole valget ülikonda ja ka nimetatud noormees on täiesti illusoorne , aga mul on tema loojatega teatav hingesugulus . " " Kalanägu . Pokkerface . Babyface . Kala . Ja nii edasi . Vali , millist tahad . " " Kas see on sellepärast , et sa oskad kõrvu liigutada ? " Üllatusest tegi ta silmad uuesti lahti . " See on minu erakordse edu pärast hasartmängudes . See on muuseas kõik , mis ma sinu käest praegu küsida tahtsin . " " Kas meri on siit kaugel ? " " Suhteline , " ühmas tema ja vajus uuesti letargiasse . Mulle tundus , et Kalanägu on kuri inimene . Seepärast astusin mõned sammud edasi , enne kui laususin oma monoloogi lõpurepliigi : " Sümptomitelt pohmelusega sarnanev haigus on selles eraldatud maanurgas võtnud epideemia mõõdud . Ja ainult Albert näib vaktsineeritud olevat . Hm ... " Aga suhtelisuse kohalt oli tüübil õigus olnud . Sest ma jõudsin tiheda roostikuni . Mille taga meri ilmselt oligi . Ainult et raskesti kättesaadav . Jalgraja jäänused viisid piki muru vasakule . Kohati jäi roostik hõredamaks ja mõnes kohas teda ei olnudki , aga seal oli murukalda ja lahtise vee vahel paari meetri laiune haisev mudatsoon . Mitte et see mind eriti häirinud oleks , ma lihtsalt tutvusin ümbrusega . Järjekordse roostikupuhma tagant - see võis olla umbes kilomeeter maad mansionist - avanes tükike liivaranda , ja see oli asustatud . Kui oma hoolikalt valitud rõivastes oli Boss igati trimmis paistnud , siis nüüd võis märgata ka teatavat rasvakihi kogunemist sinna-tänna . Kaks noormeest olid veel päikesevõtmisega ametis , üks väiksem ja vilkamate liigutustega , teine suurem ja karvasem , madala lauba ja kokkukasvanud kulmudega . Aga loomulikult köitsid mu tähelepanu rohkem kaks tüdrukut . Sest need olid tõesti kõrgemat sorti . Üks oli punapea - juuksed küll pruunipoolset tooni , aga punapeadele omase piimjaskahvatu nahaga , mille jumekamaks päevitamine nõuab hoolt ja vaeva . Seda vaeva oli , eriti veel suhteliselt varajast aastaaega arvestades , ka nähtud , ning üldse jäi mulje , et tema keha ja hing elavad harmoonilises kooskõlas , teineteisest rõõmu tundes . Teine oli ehk natuke tavalisem blond poisipea , üle keskmise rindadega - mis küll bikiiniriba all varjus , aga siiski - ja pealtnäha väga mõnusalt vetruva ihuga . " Näe , said kah aega läbi astuda , " tervitas Boss . Ma ei saanud pilku tüdrukutelt ära ja pomisesin : " Armu või ära . " " Püüa mitte , " soovitas punapea malbelt . " Nojah , eks ma püüa , " nõustusin , istusin seljaga tüdrukute poole , tegin taskuräti nurkadesse sõlmed ja surusin selle siis päikesevarjuks pähe . Seejärel võis jaki ja särgi seljast võtta . Vastupidiselt eelmistele tutvunemistele mansioni asukatega , otsustasin seekord hästi kaua sõnatult püsida . See läks mul korda . Umbes tunni pärast tuli tüdrukutele meelde , et nad peavad õhtul tööle minema . Kaks härrasmeest - nende omavahelisest vestlusest olin täheldanud , et musklimees reageeris hüüdnimele Tümpa - läksid neid viisakalt saatma . Pöörasin end ringi , mis oli aktiivset päikesekiirgust arvestades kindlasti õigeaegne . Jäi mulje , et Boss on minu liikumatust huviga jälginud . " Kui need on needsamad daamid , kellel sa ütlesid seksuaalseid vajadusi tekkivat , siis ma mõistan täiesti mõnede meeskodanike püüdlust pidevalt nende läheduses püsida , et sellekohane soov märkamata ei jääks . " " Jah ? " kergitas Boss kulme . Võibolla käis nii komplitseeritud lause jälgimine tal palavas päikeselõõsas üle jõu . Ma olin ise seda ka minutit kolm mõttes edasi-tagasi veeretanud . " Ma arvan , et nad on Tallinnast . Kohalikeks on nad liiga head . Samuti ei usu ma , et nad ruttaksid paikkonna suurima kudumisvabriku õhtusse vahetusse . Kus veel õhtul töö algab ? Restoranis peale sanitaartundi . Seega - baari . Baaridaamiks , ettekandjaks . " " Poolenisti on sul õigus . Eha - see heledama peaga - on tõesti baaris tööl . Liia on võõrastemajas - korrusekorrapidaja või kuidas nad seda nimetavad . " " Ma surun maha edasise uudishimu nende isikute suhtes . Pigem huvitab mind , kuidas saab inimene - täpsemalt sina - oma käsutusse niisuguse maja , nagu see , mida sa mansioniks nimetad . " " Oled sa kindel , et see teadmine sind kuidagi rikastab ? " " Rikkust pole ma eales taga ajanud . " " Nonoh . Muuseas , ma üürisin selle . Asutuselt , kelle puhkebaas see on , ühe teise asutuse nimel , aga ise maksin üüri . Seitsekümmend neli rubla ja viiskümmend kopikat suve eest ei ole ju palju . " " Ega ole küll . Ainult et mulle pole vähemalt seni midagi sellist pakutud . Mis on muidugi täiesti loomulik . " " See on omaette pull lugu . Lähme kuskile varju , aitab päikesest küll . " Erkpunane päevavari oli Kalanäost maha jäetud . Istusime selle alla murule . " Kümmenkond kilomeetrit siit eemal on endine kaluriküla , " alustas Boss minu pühendamist kohalikku geograafiasse . Kohalik ajalugu oli üpris tüüpiline . Teatavasti sattus kalalkäimine ühest hetkest randlastele ebasoovitavate tegevuste hulka . Mille tagajärjel küla vähehaaval tühjenes . Mõned pensionärid jäid paigale , aga ülejäänud majad seisid tühjad ja lagunesid vähehaaval . Kuni teatud elujärjele jõudnud inimesed hakkasid otsima suvitamisvõimalusi looduslikelt kaunites kohtades . Aga piiritsoon , ja küllap ka muud kaalutlused võimaldasid - neil , kellest see sõltus - tühjaks jäänud majade taotlejate ringi oluliselt kitsendada . Noh , esiteks muidugi mõned kohalikud mõjukad isikud . Ja siis mõned mõjukad isikud pealinnast . Isegi nii mõjukad , et sovhoos oli teostanud neile minevates osmikutes põhjaliku remondi . Mitte igas kalurimajas polnud algselt soome sauna ja kaminasaali terrassiga merele . Hädad olid tulnud talviti ja alles lähiaastatel , mõned kilomeetrid eemal asuvast sõjaväeosast . Vahist vabadele sõdurpoistele oli hakkanud meeldima ringi kolada , ning tühjalt seisvatesse suvilatesse ei suhtunud nad sugugi heaperemehelikult . Ja talveti kohalpüsivad vanakesed olid piisavalt hõivatud juba eneselgi elu sees pidamisega . Loomulikult ei suutnud ka miilits kedagi tabada , sest käidi ju öösiti ja liigse kärata . Püüti küll - maavaimude äraostmise taoliselt - jätta nähtavasse kohta paar moosipurki , et soldanid ei peaks otsimisega vaeva nägema ja selle käigus aknaid , uksi , laudu ja muud lõhkuma . Aga talv on pikk , soldaneid palju , mis sa paarist moosipurgist ikka saad . Omamoodi kõrgpunkt oli saabunud möödunud hilissügisel , kui ühe pealinna-inimese häärberis oli purunud puskarimasin - huvitav harrastus , muide - mis oli vaid pooleteiseks päevaks omapead jäetud . Purunes nii huvitaval kombel , et täitis kogu maja pasa ja poriste kirsajälgedega . " Mul on siinkandis tuttavaid , " selgitas Boss . " Üks neist jutustas mulle toimunust , ise kahjurõõmust luksudes . Mulle ei meeldi tähtsad mehikesed , puskariaparaatidega või ilma , aga veel vähem meeldib mulle okupatsiooniarmee . Nii absurdne kui see ka pole , lähtusin ma niisiis natuke ka patriootlikest kaalutlustest . Ma otsustasin need rüüstamised lõpetada . " Boss tegi siinkohal sügavmõttelise pausi . " Ma ei jätnud säärast kavatsust ainult enese teada . Suvilaomanikud Tallinnast nõustusid eraldama mõõdukaid rahasummasid . Kohalikud jälle lubasid tagada minu tegevusele legaalsuse . Ning mul on mitmekülgsete võimetega teotahtelisi sõpru . Öösiti tühja küla passida on üsna nüri tegevus . Õnneks tuli esimene reid juba esimese nädala jooksul . Soldaneid võis kolm või neli olla , ja ühe me saime kätte . Hommikul andsime ta üle miilitsale , kes omakorda ta väeossa sõidutas . Kust lubati selliseid intsidente edaspidi vältida , ning saadeti isegi meeskond , mis kaks purunenud klaasi tervetega asendas . Muidugi ma ei arvanud , et asi nii lihtsalt laheneb . Küll aga tekkis tunne , et ma pean palkama politruki , kes patriootlike loengutega võitlusvaimu üleval hoiaks , sest kümmekond järgmist ööd ei juhtunud midagi . Kui juhtus , andis automürin sellest õnneks aegsasti märku . Lasime neil veidi aega tegutseda - et nende eesmärgis vähimatki kahtlust ei jääks . Arvuliselt oli meid üsna võrdselt . Aga kui meil poleks pisargaasiballoone olnud , oleks ikkagi kahtlane olnud terve selle jao vangistamine . Pisargaas tuli neile üllatusena küll . Nii et siinse linnakese juhtkonna äratamine oli kokkuvõttes isegi raskem . Aga pool viis hommikul helistas täitevkomitee esimees väeosa komandörile ja päris , miks seisab liikluseeskirjade vastaselt sauna ees kroonu veoauto , kastis kümmekond komplekti sõdurivarustust . Varatalve kohta napilt rõivais kodumaakaitsjad leiti oma pahateoplatsilt muidugi ka üles . Edasine ei puutunud minusse . Igatahes möödus talv edasiste ekstsessideta . Ning mul tekkis poolehoidjaid , kes oma suhtumist näitasid , noh , näiteks kasvõi sellesama mansioni puhul . Pikk jutt oli , lähme tuppa . " Majas oli vaikne - see tähendab , makk üürgas , aga tüübid olid niisugused loiud . " Soolo võttis auto , et plikasid ära viia , " ütles Väike . Ju siis hüüti rannas peesitanud ärikat Sooloks . " Vaikne teil siin , " arvasin , eriti Bossi jutu järel - kus ju terved armeed omavahel maid jagasid . " Iseäranis koidikutel , " lisasin veel . " Nädal tagasi oli mul siin kolm soomlast . Sellest annab siiamaani välja puhata , " seletas Boss . Olin varahommikust üleval , nähtud ka nagu päevaga juba üht-teist , roidumus kippus peale . " Mängime koroonat , " ütles Väike . Mängisime . Tema võitis kolm korda , mina ühe . " Lähme linna , " ütles Kalanägu . Läksime . Kogu kambaga , isegi Albert . Bossi auto seisis kultuurikeskuse ees . Kultuurikeskus ühendas endas võõrastemaja , restorani ja baari . " Soolo , raisk , " mõtiskles Boss kuuldavalt . " Baari või kõrtsi ? " küsis Tümpa . " Baar pole veel lahti , " teadis Kalanägu . " Suppi tahaks , " täpsustas Väike . Läksime üles ja täitsime endiga ühe suure laua . Supi asemel nõudsin kurgisalatit . Polnud sel aastal kurki söönudki . Soolo ilmus välja koos Punapea-Liiaga . Too näis nüüd rangelt ametlik - oli vahetuse üle võtnud . " Mis uudist ? " uuris Boss . " Üks Tallinna dotsent visati koos armukesega privaadist välja , " teatas Liia . " Sittus peegli täis või ? " huvitus Tümpa . " Helistati , et homme hommikust läheb kahte kahest vaja , ja tal õiget bronni polnud . Algusest peale sai öeldud , et see on tal nii ehku peal . Pakuti talle meeste neljasesse ja moorile naiste kolmesesse . Küll vihastas . Äkki situbki veel . Õnneks pole minu korrus . Okei , ma lippan tagasi . " Seapraed olid vägevad . Kõhu sai päris täis . Kas kõik läheb firma arvele ? mõtlesin . Oma rahast mul niiviisi kauaks ei jätkuks . Boss oli pudeli viina ka lauale tellinud . Musa mängis , inimesi oli vähevõitu . Argipäeva asi - vist . " Mixi juurde keegi läheb täna või ? " küsis Boss . " Ma võin minna , " lubas Väike , " ma võtan Larry kaasa . " " On tast asja ? " kahtles Tümpa . " Pole seal midagi . Las näeb kohad ära . " " Misasi see Mix on ? " pärisin , kui jupi aja pärast liikuma hakkasime . Teised jäid meist lauda , nii et arvega polnud mul muret . " Videomikser . Videobaar , noh , " seletas Väike . Seegi oli päris käe-jala juures kesklinnas . Nooremat rahvast jätkus ukse tahagi . Väike trügis neist otse läbi ja koputas . Dessantväelase maneeridega uksehoidja lasi meid kohe sisse . Surusime end uksest läbi . " See on Larry . Oma , " osutas Väike pöidlaga üle õla minu poole . " Uus ? " " Uus . " Mõnus hubane ruumike oli , paarkümmend inimest mahtuski sisse . Istusime " reserveeritute " lauda . Omanik - Mix - tõi meile pizzad ja kokteilid . " Kuidas on ? " küsis Väike . " Normaalne , " teatas Mix . Leti peal aparaadis jooksid musa-videod . " Ei maitse või ? " imestas Väike . Olin oma portsuga vaevalt poole peale jõudnud , kui temal juba otsas oli . " Pole maa-toiduga harjunud . Muidu on hea küll , " selgitasin . Kokteili olin küll otsa saanud . " Kord on nii , et esimene ring on firma kulul , edasi tuleb endal rahatäht välja anda , " teatas Väike . Kaalutlesin , et kogu muidu saadud söögi peale võib mõne rubla välja anda ka . " Võtan sulle kokteili või pizza ? " küsisin Väikselt . " Bossi mehi või ? " küsis Mix , kui leti äärde astusin . " Täna hommikul tulin , " noogutasin . " Ah , lase olla , " ütles Mix , kui raha pakkusin . " Miks siin sihuke kord on ? " küsisin Väiksele klaasi ulatades . " Näed seda naela seal ? " küsis tema vastu . Leti kõrval seinas , näo kõrgusel oli neljatolline nael küll . Pealtnäha otstarbetult . Väike nägi , et ma nägin . " Me valvame seda naela . " Selgus , et naelal oli tähelepanuväärne minevik . Idee videoga kohvikut pidama hakata oli Mixile tulnud enam kui aasta eest . Lootuses asi juba suve jooksul käima panna . Ometi oli paberite vormistamine ja remondi tegemine ja sisseseade hankimine võtnud arvatust palju rohkem aega . Ning raha . Kogu oma raha , ämma raha ja enamgi veel . Kui ta sügisel poe lõpuks käima sai , oli suvitushooaeg läbi ning kohalike pealt erilist profiiti polnud lõigata . Kohvi ja toidukraami hankimisega olid raskused , alkoholi ei tohtinud müüa , videot käisid aga vaatamas koolilapsed , kel sugugi mitte iga päev kahte rubla pileti jaoks taskus ei olnud . Mingit rikkust ei tõusnud , Mix sai paar pakilisemat võlga küll ära õiendada , aga talvekuud venisid vaikuses ja rahus . Kuni ühel õhtul astusid Mixi juurde kaks meest , kes teatasid , et nüüd tuleb iga kuu neile kolm tonni anda . Et niisugune kord olevat . Jätsid veel viisakalt kaks päeva mõtlemiseks . Mix mõtleski - kohalikud need justkui polnud , ja ainuke jõunumber , mis ümbruskonnas oli juhtunud , oli Bossi kamba edukas tegutsemine armee vastu . ( Noogutasin siinkohal Väiksele , et olen sellega juba kursis . ) Mixi esimene mõte oligi olnud , et Bossil on igav hakanud . Ta tormas Bossi otsima , et asjad selgeks rääkida - ettevõte tulu ei anna , ja pealegi , milleks saata jämeda mordaga vahendajaid . Boss aga eitas oma segatust asjasse . Ja jäi omakorda mõttesse . Ning otsustas , et tegu on amatööridega , pealegi sellistega , kes kohalike oludega üldse kursis pole . Profid , arvas Boss , oleks kõigepealt maja maha põletanud ja kassa ära röövinud - ning alles siis tulnud oma jutuga . Boss lubas kogu riski enda peale võtta ja istuski ülejärgmisel õhtul filmi vaatama . Samad kaks tüüpi ilmusid välja , hoidsid esialgu käsi taskus ja nii edasi , aga kui Mix neile pikemalt puiklemata ümbriku andis , muutusid muretumaks . Nii et rünnak tabas neid ootamatult . Jäi veel autojuht , aga sellelegi oli ju mõeldud . Videonautijad pagesid kakluse käigus , ilma et neid selleks eriti julgustada oleks tulnud . Kolme reketi-mehe töötlemisel oligi see nael tekkinud - sest üks tuli kõrvapidi seina külge kinnitada , et tal mugavam oleks teatada , kelle käest ta niisuguse huvitava mõtte oli üldse saanud . Mõni aeg tuli neid tühja suvila keldris kinni hoida , et kindlaks teha , kas nad ikka on need , kellena esinevad . Kõik kolm osutusid tõesti täiesti tavalisteks kodanikeks , ja Boss otsustas , et ühe korra võib ju andeks anda . Muidugi pidid nad selleks soostuma oma senise asustuspaiga mahajätmisega . Heaks argumendiks selle kasuks otsustamisel osutus ühele tüübile pool tema lapse talvejopi varrukast . Ühtlasi pidi nende ideelisele isale jääma mulje , et tema agendid on rahaga lihtsalt uttu tõmmanud , nii ebatõenäoline , kui see summa tühisust arvestades ka polnud . Ilmselt kahtlus tekkiski , sest mõni öö hiljem visati liikuvast autost videokohviku aknasse paar süütepudelit . Ei olnud päris juhus , et seejärel ülemäära suurt kiirust arendanud auto maanteel kraavi sõitis ja reisijad samas õnnetult surma said . Mix võttis endale kaks kohalikku jõumeest ametisse . Ja kogu lugu sumbus vaikselt unustusse , eriti kui Bossi paar sõpra reketi taga seisnud mehikesel külas käisid . Toogi oli pea kaugele ära kolinud . Kui Väiksega läbi suveöö mansioni tatsasime , võisin päevaga igati rahule jääda . Ja magamisase osutus pimedas üsna romantiliseks . Mitte see kopitushais , tähendab , vaid tuules aknaruutude vastu kriipivad puuoksad . Paar järgmist päeva möödus täiesti suvitamise tähe all . Muusikat ja õlut oli kogu aeg majas , mingid tüübid tulid ja läksid , mõni kohalik , mõni linnast . Ühel pilvisel pealelõunal õnnestus mul panna jõuk ka kompuutrist huvituma . Kõigepealt provotseerisin Kalanägu strip-pokkeriga - kus ekraanil lebav naispartner oma mängulise ebaedu korral üksteise järel eneselt riidehilpe eemaldab . Kalanägu tõestas ära küll , et ta pokkerit jagab , ja ainus , mille arvelt ma ise kiiremini sain , oli mängu väikese ebatäpsuse tundmine - kui naisterahvas ekraanil on parajasti sunnitud järjekordse pesueseme panti panema , blufib ta täiesti kontrollimatult . Ülejäänud seltskond pidi aga üha leppima arvutipoolse teatega , et nüüd on nad ise püksatuks jäänud . Siis panin marslaste laskmise käima , mis kõrvalt vaadates tundub igavesti lihtne , aga ise puldi taga istudes võib hõlpsasti jänni jääda . Ja mõnelegi tüübile pidi meelde tuletama , et klaviatuuri ei tasu rusikaga taguda . Üsna napilt õnnestus mul rekord oma nimele jätta - kolmas monstrumite laine sai küll minugagi hakkama , aga ma jõudsin enne seda paar nende sputnikut alla lasta . Õhtuti käisime alevi vahet - peamiselt kõrtsis , sest ega muud teha olnudki . Kuulutustahvlilt võis teada saada , et nädalavahetuseks tuleb mingi haltuurabänd esinema - ja et toimuvad lahtised kurnimänguvõistlused väärtuslikele auhindadele . See kurnimängu-asi tundus nii jabur , et Väike ja Tümpa üritasidki juba järgmisel hommikul mansioni ees kaikaid loopida , Boss aga käis linna peal asja uurimas . " Turistide rida , " teatas ta tagasi tulles . " Ilmselt nendesamade , kelle pärast hotellis kohti ümber tõsteti . Üritavad lõõgastushetkedel rahvusliku spordialaga tegeleda , " lõi ta hooletult käega . Ise püüdsin pühenduda politsei-mängule . Kunagi ammu olin seda proovinud , mõnda kohta ise , mõnda vaid kõrvalt näinud . See on ka üks neist multikatest - kutt tuleb hommikul jaoskonda , siis tuleb riietusruumist õige kapp leida ja sealt kogu vajalik moos kaasa võtta , loendusele - või kuidas seda nimetada ? - jõuda , raadiosaatja ja patrullauto võti võtta ning linna sõita . Seal siis tekivad igasugused politseirutiini puutuvad sekeldused . Juba esimesega oli mul algul parasjagu jama : raadio teel teatatakse , et teatud tänavanurgal on avarii ja et tuleb sõita seda uurima . Aga linnakest on kuusteist kvartalit ja tänavanimedest ei tea ma algul õhkagi . Okei , kui üles leiad , siis selgub , et tõesti , mingi auto on vastu seina põrutanud ja kari uudishimulikke passib seal ümber . Tuled politseiautost välja , vaatad - tüüp on lösakil rooli kohal ega kõssagi . Tahad minna pealtnägijaid küsitlema , aga mingi eideke kargleb nina ees : ta ju piinleb , tehke ometi midagi ! Kui nüüd raadio võtta - kas või kiirabi kutsumiseks - , saad ainult sõimata , et kui midagi ette kanda ei ole , siis ole vait . Mitte mingi plaani järgi , vaid lihtsalt nõutusest tatsasin uuesti vastu seina sõitnud auto juurde ja vaatasin lähemalt . Siis selguski , et mehel on peas auk ja see pole küll liiklusega seotud . Seepeale hakkas asi jälle hargnema , eideke kadus jalust ja mingi noor kutt tuli seletama , kuidas kogu lugu kõrvalt vaadates oli paistnud . Sellest võis juba ette kanda ja mõrvagrupp tuli võttis juhtumi minu kui liikluspolitsei käest üle . Nipiga kohti on seal mängus veel terve hulk , üsna täpselt on vaja tegutseda sellekski , et liikluseeskirjade rikkujale trahvi teha , rääkimata siis relvastatud bandiidi arreteerimisest nii , et laskmiseks ei läheks . " Suure ringi " tarbeks sai eraldatud paar episoodi , mis neilegi mängurõõmu pakkusid : pahade tagaajamise politseiautoga ja pokkeripartii . Tuleb aga tunnistada , et mõni asi seal mängus jäi mulle ikka mõistatuseks . Ma ei oska kuidagi sõrmejälgi kätte saada ja iseäranis totter on see koht , kus seersandi laua peale on kinniseotud jalgadega kana sattunud , kes seal siis rabeleb ja paberid täis teeb . Ära ei saanud ma teda sealt kuidagi , iga katse peale tuli teade , et sa ei taha ju ometi oma riideid ära määrida . Jama . Natuke suhtlesin ma ka reaalse maailmaga . Nagu juba öeldud , liikus mansionis rahvast kogu aeg edasi-tagasi . Vahetevahel lugesin neid üle . Kui leidsin , et arv on muutunud , kehitasin vaid õlgu , sest keegi ei tulnud ka minu käest pärima , et kes või miks . Aga kui Punapea-Liia just nagu hetk tagasi oli ja siis enam ei olnud , loendasin meeshinged igaks juhuks üle . Ja veerandi tunni järel veel kord . Kõik justkui klappis . Soolo ja Tümpa olid kohe kindlasti alles . Läksin välja ja jalutasin ujumiskoha poole . Seal lähedal puunoti otsas ta istuski . Õhk oli jahe ja ujumisilma parajasti polnud . Miski pidi olema talle närvidele käinud , tuuldus seal selle peale . Istusin maha , küljega tema poole - liigne pealetükkivus on kurjast . " Majas räägitakse , et sa olla abielus , " ütlesin . " Ei räägita , " teatas ta resoluutselt . " Miks sa nii arvad ? " päris ta siiski . " Sul on vahel sellekohane süüdlaslik ilme , " pakkusin . " Ja loomu poolest tundud sa inimesena , kes arvab teadvat , mida tahab , risti ette ei löö ja tühja-tähja taga ei kahetse . Järelikult ... Muidugi võib sulle aeg-ajalt ka haige vanaema meenuda . " " Ise oled haige vanaema , " turtsatas tema . Sellele ei olnud mul midagi lisada . " Olin küll abielus , " jätkas ta ise . " Igav hakkas . Aga mõnes mõttes on sul õigus . Ma ei tunne end päris enda oma olevat - vahel . " " Ja püüad siis tõestada vastupidist . " " Edukalt seejuures , " ringutas ta seepeale , jah , üsna vabalt . " Küllap su eks-mees kurvastas . " See oli umbes nagu komplimendina mõeldud . " Ta kurvastas juba enne , kui ma jalga lasin . " " Kuna see on hetkel üks väiksemaid su muredest , võid sellest ju ka lähemalt rääkida . " " Miks mul peaks muresid olema ? " kehitas ta õlgu . " Pealegi oli see kõik nii tavaline . Tudeng . Kena poiss , tantsis , ajas tarka juttu , palju lugenud , palju muusikat kuulanud , ikka parem kui mõni tehasekuli või autojuht . Käisime aasta , siis läks malevasse , tõmbas ringi . Mina sain teada , hoidsin sügis otsa eemale . Käis lepitust otsimas , lõpuks hakkas abielust rääkima . Nojah , nii ta läks . Aga kui kool läbi sai - naljakas , eks , siis , kui elu oleks nagu pidanud peale hakkama , sai kõik hoopis otsa . Tööd palju , raha vähe , sõbrad - kes kus kurat , ning sissekulunud filosoofilised tsitaadid mõjuvad lõpuks samuti nagu vanad anekdoodid . Andsin mõista , et sokkide pesemine pole päris nagu minu rida . Aga kui ta ise sokkide pesemise ära õppis , muutus päris igavaks . Nii ta läks , jah ... Eks ta kurvastas muidugi , aga mul ei olnud talt midagi saada . Enam . Mitte raha mõttes , eks , aga ta oli järsku nagu väike vanainimene . Vastutus , kohustus , kõik see jama . Muuseas , miks ma seda sulle räägin ? " " Sest ka mul ei ole sulle midagi anda . Mina ei ela huvitavat elu . " " Tõenäoliselt küll , " mõõtis ta mind pilguga . " Just nimelt . Jääb ainult mõistatada , miks Boss mind siia tõi . " " Satub siia hullemaidki . " " See lohutab mind . Ega ma öelnudki , et see on sinu jaoks mõistatus . See on minu jaoks mõistatus . Aga räägime siis millestki muust . Mis tüübid need õieti on , nii tähtsad , et neile on hotellis viivitamatult kaht tuba vaja , veel enne , kui nad õieti kohalegi ilmuvad ? Ja kes nüüd kurnimänguvõistlusi korraldavad ? " " Kuule , tõmba uttu , eks ole . " Otsustasin mitte lasta seda kaks korda öelda ja tõusin püsti . " Kohtuvad inimesed hetkeks kohvikulaua taga , vestlevad hetke ilmast ja oludest ning lähevad jälle lahku . Kõige tähtsam on teineteist poolelt sõnalt mõista . " Õhtul kõrtsis , kui Boss oletatavasti kusele läks , ajastasin oma liikumise nii , et temaga peldiku uksel kokku põrgata . " Kuule , kes need kaugelt tulnud tähtsad inimesed õieti on ? " küsisin hooletult . " Mis ? " imestas tema . " Ah need või ? Tead , on nagu tähtsad ja nagu ei ole ka . Abielupaar ja naisterahva vend . Mees on oblasti RAI ülem . Nii et see tõesti midagi on . Naine majanduskandidaat , ma ei tea , kus . Ja see vend on miski instituudi prorektor . Pull on selles , et nad ei ole päris ametlikult ega päris inkognito . " Boss kehitas õlgu . " Tõusikud või renegaadid ? " pärisin edasi . " Mis vahet seal , " arvas Boss ja tõttas peldikust minema . Muidugi on seal vahe , aga nii väga see mind ju ka ei huvitanud . Mind vaevas pigem see politsei-mäng palju rohkem . Ekraani taga võib lootusetult hätta jääda , ja siis peale paari napsi tuleb jälle meelde , koos totrate lahendusvariantidega . Olin ebaausate võtetega mänguprogrammis ringi tuhninud ja posu telefoninumbreid avastanud . Mõnede kasutamist ma teadsin , näiteks , mille pealt konspiratiivhoorale hotelli ette takso kutsuda või narkootikumiosakonna oma . Aga üks number pidi olema uurija Hamiltoni oma . Ja too Hamilton oli päti käest saadud püstolilt sõrmejäljed võtnud . Kuid politseijaoskonnas polnud ühtegi nurka , kus see Hamilton oleks võinud pesitseda . Ning telefoniga proovides ta ei vastanud . Mul oli aga vaja tõestada , et kinnivõetud pätt pole üldse see , kellena ta esineb , vaid üle riigi tagaotsitav . See sõrmejälgede-rida jäi segaseks ja polnud kedagi , kes võinuks mõistlikku nõu anda . Albiino mängis ikka peamiselt " Totrust " . Jälle programmi kallal vägivalda kasutades kirjutasin end kõva tulemusega edetabelisse sisse , las mõtleb , kuidas see sinna on saanud ... Kurnivõistlused olid sätitud laupäeva pärastlõunale . Küllaltki sundimatult kogunes koolistaadionile tubli mitukümmend inimest , keda kõiki kutsuti siis ka osalema . Hetkeks tekkis veel segadus selle ümber , et kas ei peaks igalt osalejalt rubla võtma , ent siis loobuti niisugusest nöörimisest . Kogu korraldus oli väga lihtne , üks koolipink oli välja tassitud ja selle peal oli nimekiri , paar elupõlise spordiinstruktori moodi onklit tassisid nuiasid , adidas-dressid reipalt sillerdamas . Nii et kõik vabatahtlikud lasti eelvooru - ei , mina küll nii sportlik ei ole , aga Väike ja Tümpa käisid kätt proovimas ja mitte päris edutult . Igatahes said nad kümne hulka , kel lasti nüüd juba pikemalt ja keerulisemaid kujundeid pommitada . Ei ole midagi jaburamat kui üritada siin kurnivõistlusi kirjeldada , küll aga jäi mulle üks tüüp silma , kelle käsi tundus olevat eriti kindel . Ja kui ta sellega juba silma oli jäänud , siis märkasin , et tema riietus - justkui tavalised tossud ja pastellrohelisest kergest riidest püksid ja õige pisikese firmamärgiga beež särk - oli tegelikult eriti soliidset malli . Ning juuksepiir oli tal värskelt ja suure hoolikusega sisse aetud . Mitte et see midagi tähendaks . Väike ei saanud oma loopimise eest midagi , Tümpale anti neljanda koha eest kahekümneviiekas , mis teda tõsiselt jahmatama pani . Lõpuks tehti veel " superfinaal " kahe parima vahel ja siin munes see pastelli-mees meelega ära - isegi ei munenud , vaid viskas hooletu liigutusega paar imevinti . Nii et mingi kohalik vistrikunägu teenis publiku heameeleks sada rubla . " Korraldajapoolne žest , " ütles Boss . " Seesama ongi või ? " küsisin . " Seesama jah . Neile pidavat siin meeldima . " Seltskond kippus Tümpat natuke narritama tema sportliku saavutuse pärast , tema aga pahandas , kuna oli enda meelest ikka suure asjaga hakkama saanud . Kuna mina olin vait olnud , astus ta minu juurde ja ütles , et meie kaks läheme nüüd selle raha eest jooma , ülejäänud aga kerigu kus kurat . " Käige Mixi poolt läbi , " soovitas Boss . Tümpas oli varjul huvi geograafia vastu . See oli ilmnenud kuidagi juhuslikult , nüüd aga moodustas meievahelise suhtlemise peamise osa see , et tema nimetas asustatud punkte Liidus ja mina kirjeldasin neid . Tihtipeale bluffides . Võis üsna kindel olla , et ta ei viitsi sõita Ust-Kamenogorskisse minu sõnade õigsust kontrollima . Mix oli kuidagi murelik . " Üks tüüp käis mu telekat endale tahtmas , " teatas ta . " Jälle mõni räkker või ? " küsis Tümpa mitte eriti taibukalt . " Sedamoodi ta välja ei näinud . Ütles , et tal on camcorder , aga et tahaks mõneks päevaks korraliku ekraaniga telkarit . Ütlesin küll , et mul on bisnis , linna peal telekaid küll , aga tema , et kellel pole videosisendit , kellel pilt üleni sinine ... Kõvasti raha lubas , muide . Ja õudselt pealetükkiv . Ütles , et korvab kõik kulud . " " Venekeelne ? " küsisin . Mix noogutas . " Mingi suvitaja või asi . Aga ehk peaks Bossiga rääkima ? Lubas tagasi tulla . " " Mine käi ära , " ütles Tümpa mulle kuidagi väga enesestmõistetava tooniga ja asus kokteili luristama . Minu jaoks oli küll võõravõitu läbi restoraniukse taga trügiva rahvamassi tungida , aga šveitser tundis mu ära ja lasi sisse . Täiesti loomuvastane , eks ole . Boss tuli ise Mixi juttu üle kontrollima . " Muidugi võib ta persse saata , " arvas Boss viimaks , " sest minu meelest peaks ta kahjutu olema . Aga asja võib ka soodsamalt ajada . Mõtlesid ju vahepeal , et võiks kaks telekat üles panna . Küsid talt kõva raha , ma pean nagunii homme Tallinna minema , võin sulle uue tuua , ma mõnda tean , kes müüa võiks , " Salora " näiteks . " Edasi läks jutt juba hindade peale . Vahel mul läheb peaaegu korda ära unustada , et ma olen vales kohas . Tähendab , mitte et ma teaks mingit õiget kohta , aga mõni koht on kohe eriti vale . Ilmselt oli mulle siis sel õhtul järsku tundunud , et olen suhteliselt hea asukoha leidnud . Omal ajal ringi hulkudes ja tegelikult ka paigal püsides tekitas see vales kohas olemise tunne pideva pingesoleku , ja alkohol aitas pinget maha võtta , et ennast inimesena tunda , Ja varem või hiljem meenutas mingi detail , et asjalood on tegelikult ikka just nii , nagu nad on , ning ma kolisin magama . Nüüd aga ei sattunud mulle ilmselt ühtegi sellist detaili õigel ajal ette . Ja metsas ekslemine koos puujuurikatele komistamise ja muu säärasega ei kuulunud enam üldse reaalsuse juurde . Seda ekslemist ma natuke mäletan , ning sedagi , kuidas mansion tulesäras ja valju muusikaga järsku imekombel minu ette kerkis . Ja mingil hetkel oleks nagu Väike mind millegi eest noominud . Igatahes ärkasin ma oma verandal üksjagu halva enesetundega , ei saanud üldse aru , kus ma olen , ja püüdsin mõnda aega end madratsite vahele peita ja vaheldumisi kas magada või sellest painajast ärgata . Peaks minema vett jooma , mõtlesin , aga kuidagi ei jaksa ... Tige pohmakas , ühesõnaga . Kui end lõpuks üles ajasin , leidsin allkorruselt magava Tümpa ja veel Kalanäo mingi plikaga . Muidu tundus maja nagu välja surnud , vaatasin aknast välja , autot ka ei olnud . Siis tuli meelde , et Boss pidi Tallinna sõitma , ja ilmselt olid teised kaasa läinud . Või kurat teab kuhu . Külmutuskapist leidsin mõned õllepudelid , võtsin ühe pihku ja istusin seda pingsalt silmitsema . Mõistuse hääl ütles , et kange tee või kohv oleksid enam abiks . Aga tegema ei viitsinud hakata . Ohkasin , avasin pudeli ja läksin arvuti juurde . Albertit ka ei olnud . Mõtlesin , et rahustan end marslaste laskmisega , aga marslased olid öö jooksul kole osavaks läinud . Tekitades pikapeale minus jõuetu meeleheite . Jõin pudeli tühjaks , ja õnnestuski veel paariks tunniks magama heita . Õllepudeleid vastamisi kõlksutades ajas Tümpa mu üles . " Oled sina aga urkasse pugenud , " imestas ta seejuures . " Kurja maailma eest varjule , " vastasin läbi une . " Võta õlut , läheb paremaks , " arvas tema . " Juba võtsin , ei aidanud . Alkohol on mürk , " järeldasin ja tegin silmad lahti . Õlut ma ei tahtnud ja söögipoolist ei hakanud köögis silma . Ilmselt olid teised enne reisile asumist endale tugeva hommikueine valmistanud . Ei jäänud muud üle kui kõrtsi minna . Pühapäeva pärastlõunal näis kõrts kuidagi väikekodanlik . Soliidsed paarikesed nosisid oma hõrgutiste kallal ja , üllatav küll , vahepeal mängis bänd meloodiaid , mida võiks tähistada terminiga " fokstrott " . Bändimeestel olid küll endalgi niisugused näod ees , et noh , neile on ju makstud ... Istusime Tümpaga mingite kohalike kuttide juurde , võibolla olid nad ka mansionis käinud , kuid ei seostunud millegi konkreetse ega positiivsega . Aga kuum supp mõjus hästi - vähemalt pärast seda , kui olin väga resoluutselt otsustanud , et ta peab mul sees püsima . Kudesime niisama , kellelgi ei paistnud raha olevat ja aeg oli kah ebamäärane . Järsku toodi meile lauale šampus . Kelner seisis just minu parema õla juures , ma panin muuseas tähele küll , et mitte meie laua kelner . " Kes tellis ? " põrnitsesid tüübid üksteisele otsa . " Tervitus teisest lauast , " teatas kelner , " daamilt , muuseas . " Vaatasin ringi , püüdes kelneri pilku tabada - laud , mida ta silmas pidas , oli saali teises otsas . Ja üks seal istujatest oli küll eilne kurnimängija . Daam oli küljega meie poole , näis mustapäine ja keskmist kasvu , musta-halli-mustrilises kostüümkleidis . Šampus sai õige pea otsa , tegi aga tuju lõbusamaks , tekkis ahvatlev idee juurde tellida , selgus , et tegelikult ikka natuke raha koguneb meiegi laudkonna peale , rubla lisasin endagi poolt . Elu läks edasi , idiootlik pühapäevapärastlõunamuusika ei tundunudki enam nii idiootlik . Ning selle esimese pudeli salapärane päritolu ei paistnud kellelegi muret tegevat . Õiget elu kõrtsis küll veel ei olnud , aga vahepeal hüpati püsti ja käidi teistes laudades lobisemas - mul polnud seda küll kellegagi teha , aga ka lauas istumine tüütas ja nii kolasin minagi ringi . Kuni mul küünarnukist kinni võeti ja " tantsime ? " küsiti . Seesama tumedapäine . Eks ta tulnud nüüd šampa eest tasu kasseerima . " See pole just minu muusika ja nii paljude inimeste ees ma lihtsalt häbenen , " püüdsin põigelda . " Lähme siis minu tuppa . " Toetasin korraks käe talle pihale ja tõmbasin kohe jälle ära - siid ! Minu jaoks on siid dekadentsi või renegaatluse vms. sümboliks . Või vähemalt väga võõristav . Refleks , noh . Ega ma ei ütle , et naisterahval peab tingimata denim ja nahk ümber olema , aga siid - see on seisus . Siis tuli mulle meelde , et minu enda image on viimase nädalaga oluliselt muutunud . " Lähme , " noogutasin . Mäng hakkas naljakas tunduma , ehkki ma reegleid ei teadnud . Mingiks aluseks võinuks ju olla samast suguharust pärit eduka vargaplika või punkripidaja liin , aga ei saanud kindel olla , et selles mängus loeb suguharu , mitte klass . Igatahes - siid või mitte ! - tuli hoida füüsilist kontakti , puudutada siit ja sealt , toetada küünarnukist jne. Oli ta ju ostmas mitte koera või lammast , vaid pullikest . Kui ikka oli . Tal olid hästi kitsad huuled . Ja tema näost ei olnud mitte midagi välja lugeda . Veel märkasin , et tema klassil ei pruukinud suvitushooajal pühapäevapärastlõunal meiki kanda . Toas oli ilmselgelt ka meesterahva asju laokil . " Mees ? " küsisin ust sulgedes . " Lõbutseb kuskil , " vastas tema , heitis kohe urvakile voodile ja tõmbas seeliku üles . Mida ütlesid mängureeglid mittenõukogulike pitspüksikeste kohta ? Pidin ma need puruks käristama või kirehoos läbi nende tungima ? ( Muidugi on raske kohe esimesel kohtumisel kellegi seksuaalfantaasiatega kaasa minna - aga mingid reeglid on igas grupis . Tõtt-öelda võis minu eelis selles ollagi , et ma tema grupi reegleid ei tundnud ... ) Vedasin tal püksid alla ja surusin end sisse . Mitte et ta selleks valmis oleks olnud , nii et libedalt see ei läinud , pigem vastupidi . Ja kui võis tunda , et tema masinavärk kah vähehaaval käima hakkab minema , ütles ta : " Vala konjakikest . " Tema juhatamise peale leidsin pudeli ja klaasid . Tahtsin , et ta oma siidkomplekti ära võtaks , kuid mul ei tulnud vene keeles " siid " meelde . Tuli " villane " , aga siis võiks see ka tähendada " eemalda karvkate " ja tulemus on eriti segane . " Remove your clothing , please . I'm allergic to silk , " otsustasin riskida . Ühekorraga meenus muidugi ka venekeelne sõna . Nähes , et ta soovitusele vastavalt liigutama hakkas , ma oma valamisega eriti ei kiirustanudki . " You're an educated woman , I see . That's nice ... " " Fuck you , " tõi ka tema oma teadmised välja , " ma olen ökonomist . " Mis tähendab vist majandusalast kõrgharidust . " Kuule , kas sa oled ise või olid vanemad ? " uurisin klaasidega voodi poole astudes . " Nii seda kui teist , " kehitas ta õlgu . " See tähendab teist . Oblastitase ? " küsisin edasi . Ta jäi jahmunult põrnitsema : " Misasi ? " " Vanamees , " täpsustasin . Ta haaras minust üsna ebakonventsionaalselt kinni - eks ma olingi lollisti , klaasid näpus , seisma jäänud . " Ja kes sina oled ? " " Sinu kord ära arvata . " " Õige mul asi , " loobus ta konjaki rüüpamise kasuks . " Seda muidugi , " nõustusin mina . Nüüd kujunes isegi mingi kobav eelmäng välja . Tema püsis küll enam-vähem mu õlavöö tasemel . Ja vingahtas tõrksalt , kui mu käsi talle mokkade vahele jõudis . Siis selgus , et tal on tagavaras hulk akrobaatilisi asendeid , mille läbiviimist ta kramplikult nõudis . Ei , ega viga olnud , aga nagu mingi hommikvõimlemisprogrammi mulje jäi , erutus oli tal rohkem psühholoogiline kui füsioloogiline . Mulle tuli statistika meelde - et uue partneriga on mehel kolm võrdse tõenäosusega võimalust : seemnepurse tuleb enneaegselt , läheb täkke või jääb lootusetult hiljaks . Tundus , et esimene oht mind ei ähvarda , pigem siis juba viimane . Üks tüüp rääkis kord , et vastupidavuse suurendamiseks õppis ta logaritmide tabelist ühe lehekülje pähe . Et kui neid korrata , läheb erutus üle või nii . Lõppes aga sellega , et tarvitses mõttes vaid " logaritm " öelda , kui pauk lahti läks . Tundus , et tumedapäine võõramaalanna hakkas omadega mäele jõudma ; lisasin tempot . Järsku ta viiksatas , tõmbus kohe eemale , keeras ennast kägarasse ja võdises veidi aega . " Mina maksan , mitte sina , " kuulutas ta resoluutselt , kui üritasin kontakti pikendada . Kui ta oma värinatest üle oli saanud - ja imelik , minul ei tekkinud isegi erilist pettumustunnet - , oli ta juba märksa vähem kivinenud näoga kui enne . " Kust sa teada said , isa kohta ? " päris ta lausa inimliku uudishimu tooniga . " Misasja ? " ei mõistnud ma kohe . " Et ta obkomi esimene sekretär oli ? " " Ega ma ei tea ju , mis oblastis . Oleks ta Moskva-tasemel , poleks sa alles nüüd siin Baltikumi avastamas . Nii et oli ? " " Praegu on ametiühingus . Uraalide kandis . " " Kliima pole just parim . " " Ah , tal pole enam palju vaja . Ja Moskvasse enam ei lenda . Hea , kui pensi välja teenib . " " Mis su nimi on ? " " Zoe . Ja sinu ? " " Larry , " vastasin kõhklemata . Ja püüdsin - nagu omasugusega kohtudes ! - juttu geograafiale viia . Nimetades asustatud punkte tema alalise elupaiga ümbruses , mida ma külastanud olin . " Aga kes sa ikkagi oled ? " nõudis ta kannatamatult , vahepeal tekkinud nurrulööv toon häälest kadumas . " Eks sa arva , " pakkusin ja sirutasin käe lopsaka tuti poole , " oled sa kindel , et sa rohkem ei taha ? " Oli küll , võis tema liigutustest järeldada , ja ma hakkasin tasapisi riidesse panema . " Sa oled kohaliku maffiaga seotud , aga ma ei tea , kuidas , sest sa pole muskel ega ärikas ega ... " Neid teisi termineid ma lihtsalt ei tundnud . " Me oleme samasugused suvitajad nagu teiegi , " püüdsin vastu vaielda . " Räägi aga . Ma tahaks tõesti vaikuses ja rahus suvitada ja ei mingeid pahandusi . Kui sa nendega seotud ei ole , siis tule üle . " Üllatav küll , aga seda võis ka ähvardusena võtta . Mulle tuli meelde , et ma mängin kedagi , kes mängib kedagi , ja et sel puhul võib kohati siiras olla . " Saad aru , ma ei saa poolt vahetada . Ma olin täiesti põhjas , paranduslike töödeni välja , ja nad pakkusid mulle šanssi . Mul polnud rohkemat kui paarsada plekk-karbiga maasse kaevatud rubla . " Jätsin lõppu lisamata - ma olen aumees . Ma polnud kindel , kas tema sõnavaras on niisugune asi olemas . " Ja nüüd ? " " Nüüd olen ma heas seltskonnas - mida sa millegipärast maffiaks nimetad - teine kompuutrimees kultuuriinstruktori ülesannetes . " Hindasin tema kõrget eneseteadvust pisut üle - ta siiski hakkas pärima . " Kompuuter ? " " Sa oled ju haritud inimene , " kinnitasin , " kõik läheb ju kompuutritega hõlpsamini . Hinnad , arved , sidemed , kursid - vajutad nupule ja käes . Aga noh - ma juba ütlesin - me oleme puhkusel . " " Sa siiski kaalu veel seda , " venitas ta mõtlikult konjakit imedes . " Ma võin olla sinu " sõber " , " ütlesin jutumärke rõhutades , " kui sulle meeldib ja teil on nii kombeks . Sul on huvitav asendite komplekt , tuleks vaid harjutada sujuvamaid üleminekuid , " ei saanud ma lisamata jätta . Ta küünitas üle voodiääre ridiküli järele , koukis sealt kahekümneviieka : " Otsi endale plika , saad vaevast lahti . " Tõmbasin silmad kissi ja tegin filmilik-resoluutse näo : " Nõukogude ohvitser raha ei võta . " Ta otsis teise rahapaberi veel ja surus need mulle tasku : " Nõukogude ohvitser sa nüüd küll ei ole . " " Õigus , " nõustusin , ja pidin juba tulema pöörama - aga tema oli mind nii mitu korda paika pannud , et pidin ka korra üritama . " Nii et jääte suvitama ? " " Jah , poisid otsivad küla peal kohta . " See oli uudis . " Ja kavatsed päikest võtta ning ujumas käia - avalikul plaažil ? " " Noh ? " " Sul trikoo on juba ? Näita ! Tõmba jalga ! " Ta oli ilmselt üllatunud ja tegigi , mis öeldud . Napp tumekollane trikoo võis isegi harmoneeruda tema tõmmuka nahatooniga . " Üle-eelmise aasta mudel , aga ega sest pole midagi , " kinnitasin , veendudes , et see ei ole tal moodne , üle-puusanuki-veetav . " Peaasi - aga ma tõesti ainult sõbraliku nõuandena - meil Euroopas on kombeks pükstest katmata jääv karvastik raseerida , näed , siit ja siit . Kaenlaalused võib kinnisel plaažil raseerimata jätta . No kõike head sulle siis ! " Astusin koridori , mööda koridori tuli minu poole mingi kutt . Täitsa tavaline , mitte Zoe mees või vend . Mõtlesin , et kas Zoe ikka solvus mu viimasest remargist ja et kelleks ta mind lõppkokkuvõttes üldse pidas . Siis sain ma õudse litaka vastu nina ja vajusin kokku . " Eiks , tule kähku , üks tüüp tuhnis siin ringi ! " kuulsin läbi udu . Pea käis ringi ja valutas ja suppi jooksis massiliselt , aga ma ei tahtnud üldse , et mingid kutid minu tegemiste kohta küsima tuleksid . Ajasin end vaevaliselt jalule , püüdsin taskurätiga verd kinni pidada ja silkasin koridori teise otsa tuletõrjetrepi juurde . Selle peale nad ei tule , et ma ka ülespoole võin minna , lohutasin ennast . Liia võiks tööl olla , tuli teine mõte . Noh , oleks ta ometi tööl ... Oligi , õnneks . " Peida mind ära , " ütlesin . Ta oli tõesti hea tüdruk , ta hakkas tegutsema , jättes küsimused pärastiseks . Leidsin end mingist laoruumist , õnneks oli siin ka koiku , pikali oli päris hea . Ta seadis mulle ühe külmniiske lapi otsaesisele ja teise ninale , enne kui välja kadus . Koridorist kostis sõnelemist . " Mis sa neile tegid ? " küsis Liia tagasi tulles . " Kas nad nägid sedamoodi välja , nagu oleks ma nendega midagi teinud ? " Liia kehitas õlgu . Aga nõudlikult . " Mulle näib , et nad olid palgatud valvama ühte kohta . Aga nad ei viitsinud valvata ja ma sattusin juhuslikult sinna ; nad tulid tagasi ja arvasid , et mul on mingid kavatsused , ja kuna nad polnud valvanud ... " puterdasin . " Nii et toppisid nina sinna , kuhu vaja polnud . Ja said vastu nina , " tegi ta kergelt parastava kokkuvõtte . Verejooks oli vist pidama jäänud , aga vaielda ma veel ei viitsinud . " Ju vist . Aga sina oled kohalike oludega rohkem kursis , kas siin on palju selliseid kohti , kus hoiatamata vastu nina antakse ? " " No ikka on ka , " vastas Liia , näis siiski mõttesse jäävat . Tundsin end lollis seisus olevat . Ma ei tahtnud üksi trepist alla minna , sest - noh , need kaks võisid endiselt kolmandal korrusel passida . Ja küll oleksid teised nalja saanud , kuuldes , et mind on vaja trepist alla tuua ... Ja Liia teadis seda kõike , seisis kõrval ja ei ütelnud sõnagi . Tegelikult oli ta veel parem , kui ma arvasin . Ta käis vaatas ja ütles , et õhk on puhas . Ning koguni saatis mu ukseni . No ei saatnud lausa , aga hoidis silma peal ... Hiilisin mansioni ja keerasin magama . Kui selja peal olla , ja hingata läbi suu , ja mitte liigutada kõrvu , huuli , kulme vms. , siis eriti ei valutanudki . Loomulikult ärkasin ma sellest , et mulle taskulambiga valgust näkku lasti . " Lahedalt on kärsaga vastu ust jooksnud , " ütles keegi . Vist Soolo . " Kuule , " ütles Boss , " et sa teaksid . Sinu töö on kohal , hommikul kella kaheksast hakkab aeg jooksma . " " Palju praegu on ? " porisesin vastu . " Pool kaks . " " Paras aeg magada . " Loomulikult oli uni läinud . Ronisin alla . Väike pani mulle sõbralikult käe õlale : " No tule valge kätte ja näita , mis nägu sa oled . " Mis nägu seal ikka . Nina oli paistes ja silmade ümber rõngad . " Päikeseprille ei ole kellelgi laenata ? " pärisin . Kalanägu näitas oma diskopilukaid : " Need vist ei sobi su peakujuga ? " " Mis siis oli ? " uuris Väike . " Toppisin oma nina sinna , kuhu vaja polnud . " Lühikokkuvõte ei paistnud rahuldavat . " Leidsin ühe moori ja hakkasin lohku vedama , siis tuli üks kutt ja ütles , et see on tema tükk . Mida otsustas tegudega tõestada . Kogu lugu . " " Tahaks näha seda kutti . Või seda moori , " ütles Tümpa . " Me läksime koos kõrtsi , eks ole , " tuletasin talle meelde . Mitte et see asjasse oleks puutunud . " On tegelane , " arutas Kalanägu . " Laupäeval joob ennast täis ja hakkab laamendama , pühapäeval läheb naistesse ja saab peksa ... " " Esmaspäevast hakkab töönädal , " kinnitasin süngelt . " Kena on , " noogutas Boss ja andis mulle kolm flopit . Läksin tegin endale kruusi teed . Üldse ei huvitanud , mis nad seal jõmisesid . Umbes pool üheksa oli , kui mängu käima panin . Kosmiline seiklus number kaks . Oled kojamees orbitaaljaamas ja nühid , skafander seljas , luuaga jaama välisseina . Niisugune rõdu moodi koht , seinad ümber ja üleval , aga kui üle rõdu ääre lähed , lendad avakosmosesse ja oledki surnud . Käekell hakkab piiksuma , luud lendab ehmatusega minema , kella ekraanile ilmub kapteni lõust ja ütleb , et kähku süstikut puhastama . Ma põrnitsesin tubli viis minutit , enne kui aru sain , et ma võin mööda seina rahulikult üles jalutada , siis mööda lage - seal oligi luuk , ja sain jaama sisse . Skafander maha , samas ruumis olid kapid , ühes neist Rubicu kuubik ja - üllatus , üllatus - sportlase vöö suguelundite kaitsmiseks . Süstiku leidsin üles , seal sees istusid aga kaks ambaali , kes lõid mu uimaseks ja tassisid minema . Ärkasin pahade pealiku ees , kes teatas , et selle eest , et ma esimeses seikluses ta plaanid nurja ajasin , on ta otsustanud mu eriti santi kohta sunnitööle saata . Tassiti süstiku peale , veeti mingile planeedile , kaks ambaali võtsid mu kahe vahele ja hakkasid lendava vaibaga - või , noh , mingi hõljuksõidukiga - üle metsa sõitma . Pikk ja ilus lend oli , siis jäi aga mootor seisma . Ambaalid vaidlesid vähe aega , kumb neist tankimisega oleks pidanud tegelema , siis kukkus hõljuk alla . Ambaalid surnud , mina elus . Nii , otsustasin , siit hakkab siis mäng pihta . Sõiduki rusud , kaks laipa ja tihe džungel ümberringi , kusjuures kogu aeg oli tunne , et keegi piilub põõsastest . Salvestasin seisu ära ja hakkasin selle masinkoodi uurima . Oligi , nagu lootsin : lõpus oli lahtise tekstiga kõigi mängus leiduvate asjade nimekiri . Õuest kostis automürinat ; kirjutasin nimekirja endale ümber ja ronisin trepist alla - hommikusöök andis oma puudumisest märku . Tee peal piilusin aknast : üks kohalik " Niva " . Kui alla jõudsin , olid kohalikud juba minekule seadmas . " Kuule , äri prillid ära ! " hõikasin kiiruga , märgates ühel üsna sobivaid näpu vahel . " Palju pakud ? " küsis tüüp ebalevalt . Võtsin taskust kahekümneviielise , ühe neist kahest ... " Noh , olgu , " jäi too nõusse . Kohe nad tegid minekut ka . Meie omad hakkasid kõvasti naerma , ma ei teinud väljagi , kraapisin prilliklaasilt silti " France " , mis minu arvates nähtavust ei parandanud . " See oli efektne etteaste , " naeris Kalanägu , " umbes nagu Frankenstein riidekapist . " Ja anna prillid siia ! " Ha-ha-haa ! " " Kuule , ma ei teinud ju talle külma , eks ? " pärisin imestunult . " Need ju umbes nii palju maksavadki ? " " Õigus , " kinnitas Kalanägu , " selles nali ongi . Sinu väljanägemise juures oleks ta need viieka eest andnud . Et terve nahaga pääseda . " " Sellest ajast peale , kui ma kolmeaastaseks sain , on minu elus olnud kaks suurt unistust : kolme rattaga jalgratas ja päikeseprillid . Nüüd on üks neist siis täitunud , " teatasin ja läksin kööki süüa otsima . " Oli neil muidu nagu asja ka või ? " küsisin , kui kõht sinki-leiba täis sai . Õllest loobusin . " Tegelikult oli jah , " ütles Boss . " Šašlõkiäri pandi öösel maksu alla . " Linna piiril üritasid mingid isetegevuslased liha küpsetamise ja telkimisplatsiga rikkaks saada , seda ma juba teadsin . " Ja siis ? " " Minu arvates püüdsid nad kasse ... " venitas Väike . " Ega see neil suurem asi ei olnud küll , " nõustus Soolo . " Nii ma ütlesingi . Et ei puutu meisse . Ei seda ega teist pidi , " võttis Boss jutu kokku . Püüdsin ta pilku ja katsusin sisendada , et tahan temaga nelja silma all rääkida . " Tule , Larry , ujuma , saad pea selgeks ! " Ma ei pannud tähele , kas ta ülejäänud seltskonnale ka kuidagi märku andis , et need kaasa ei tuleks . Punase päikesevarju all istusime maha . " Noh ? " mühatas Boss . " Esiteks . Tähtsad Puhkajad on otsustanud siia kauemaks jääda . Neile siin meeldib . Tõenäoliselt on nad nüüdseks juba leidnud endale sobiva erakorteri . Rõhk sõnal " sobiva " , hinnas pole küsimust . " Boss noogutas . " Teiseks , Tähtsad Puhkajad on veendunud , et meie oleme kohalik maffia . Üritasin jätta muljet , et oleme tavalised suvitajad , aga ei jäädud uskuma . " Boss hõõrus tähendusrikkalt oma nina . " Ja kolmandaks . Nad on palganud endale jõugu . Just nimelt palganud , mitte importinud . " " Sa arvad , et nemad ... " " Muidu poleks ma hakanud sulle rääkima . OK , see nende moor hakkas mulle eile kõrtsis ligi ajama , lobisesime nõksa , eks , ta ütles mulle toa numbri , et ma järgi läheksin . Aga koridoris tulid ambaalid mulle vastu . " " Või hakkasid sina ligi ajama ja ta lasi sulle vastu nina anda ? " Kehitasin õlgu . " Sina oled Boss , sina mõtle . Ah jah , mul oleks vaja linnas käia . Debugerit on vaja . " " Mis see veel on ? " " Programm , millega saab uurida , mida mängus tegema peab . Õige vastus on masinas olemas - kui ma kuskile kinni jään , siis sellega saab kindlaks teha . " " Millal ? " " Ütleme , homme . " Jätsin Bossi mõtlema ja naasin Kosmilise Seikluse juurde . Albert oli ise asunud kätt proovima . " Võta skafander ära , " kordas ta , vahelduse mõttes sõnade järjestust muutes . " Võta enne ise riidest lahti , " vastas mäng järjekindlalt . " See mäng nõuab mõistust , " selgitasin , ja surusin ta eemale . Päikeseprille poleks hämaras toas eriti vaja olnud , aga ma ei raatsinud neid ära ka võtta . Džungel oli vastik . Vaevalt jõudsin mõne sammu astuda , kui kukkusin okstega kaetud auku . Surnuks muidugi . Sel puhul tuleb vajutada nupule F<arv> . Ühe surnuks kukkunud ambaali taskus oli magnetkaart . Purunenud sõidukis piiksus miski . Vajutasin nupule , enam ei piiksunud . Jälle punkt lisaks . Läände ja lõunasse liikuda ei saanud , võsa oli liiga tihe . Idas oli uus lagendik , seal kasvasid seened , mis panid nahka . F<arv> . Seente juurest kuskile ei pääsenud , aga esimeselt lagendikult sai ümber põõsaste tiirutades põhja poole edasi . Kui järgmisele lagendikule jõudsin - seal kasvasid kaks suurt puud - , käis idas mingi laks . Läksin vaatama , roosa ahv oli jalgupidi nööriga puu otsa tõmmatud ja siples . Päästsin ta lahti , ahv vahtis mind lolli näoga ja kadus siis võssa . Mina sealtkaudu läbi ei mahtunud . Puude juures tagasi , proovisin puu otsa ronida , et ümbrusest ehk selgemat ülevaadet saada - kleepusin tüve külge kinni , kohe oli platsis pilv putukaid , kes mu nahka panid , nii et ainult luukere jäi puu külge rippuma . F<arv> . Järgmine kord jäin puude juurde molutama ja uue lendava veidrusega tulid uued ambaalid ning lasid mu maha . " See mäng nõuab mõistust , " tuletas Albert meelde . Õhtuks olin ma ikka veel samas džunglis . Ma olin suurte jõupingutuste hinnaga üles korjanud peotäie marju , mis ei kõlvanud süüa , ja murumunataolise spoori , millega tabatu paralüseerus tükiks ajaks - seda sain ma muidugi omaenda kurva kogemuse läbi teada . Ja ma olin salapärase postioperatsiooni kaudu saanud vile , mis kuulu järgi pidi peibutama terrorielukaid . Vile puhumine ei andnud mingeid tulemusi . Kui ma üle põõsaste tahtsin näha , öeldi , et selles mängus ei hüpata . Džunglist võis jõuda soo juurde . Seesama roosa pärdik siples veidi aega seal kaldal ja pani siis läbi soo lõikama . Kui ma talle järele üritasin sumbata , tuli krokodill ja pani mu nahka . F<arv> . Aga kuhu ? Läksin tüüpidega kõrtsi , jõin mineraalvett ja sõin kõhu kõvasti täis . Džungel käis peas ringi . Aga kui ... mõtlesin mansioni tagasi kõmpides . Ambaalid tulevad kadunud hõljuksõidukit otsima . Ja ma lülitasin selle piiksu välja , mis võibolla asukohast märku annab . Kui ei lülitaks välja , vaid läheks korjaks kiiresti spoori ja valvaks puu taga . Äsaks ambaalidele spooriga ja sõidaks nende hõljukiga minema ... Mansioni teel seisis auto . Mitte nii , et keegi on külla sõitnud , aga just enne käänakut . Hall <arv>. Keegi istus sees . See ei meeldinud mulle sugugi . Pöörasin metsa ja hiilisin maja poole . Kedagi polnud näha . Istusin võsas ja otsustasin , et kui nad kompuutrit hakkavad varastama , lähen annan neile peksa . Täpsustamata , kuidas . Mõne minuti pärast tuli mansioni poolt mees , istus autosse , auto sõitis ära . Midagi kahtlast polnud näha . Mansioni uks oli lukus - nagu pidigi olema . Võtsin kuuri räästa alt võtme , keerasin ukse lahti . Mingit pommi ei märganud . Alumise korruse aknad olid ka kinni . Panin kompuutri käima , aga meelde hakkasid tulema filmid , kus keegi on üksi suures tühjas majas ja põrandad hakkavad kriuksuma ning aknad paukuma ning ega see hästi ei lõpe ... Pealegi - mängus - ei teinud ambaalid väljagi , kas rusudes miski piiksub või mitte , tiirutasid aga seal puudega metsalagendiku kohal ega mõelnudki laskuda . Käisin veel kord kogu perimeetri läbi , polnud ühtki auku , mida ma seni poleks märganud . Jäi ainult soo , aga seal oli krokodill . Läksin õue . Kui keegi peaks mansionile haarangu tegema , ei suuda ma seda üksi nagunii kaitsta . Tõenäoliselt oli Bossil kusagil pisargaasiballoone , aga kus ? Tüübid tulid lõpuks tagasi ja lasime veidi aega marslasi ; Albert jäi veel kaste kaevu kukutama , läksin magama , aga und ei tulnud . Vähkresin ja mõtlesin krokodilli peale . Vile , marjad , vöö , kuubik - miski ei paistnud aitavat . Ja spooriga ei saanud teda raiska ka visata , sest ta tuli vee alt . " See ei aita sind , loll humanoid , " oli mäng öelnud , kui tahtsin vööd peale panna . Ilmselt see siis nii oligi . Ja marjad ? " Söö marju , " olin öelnud . " Sa juba peaaegu paned nad suhu , aga nad haisevad nii jõledasti , et sa mõtled ümber . " Ometi oli marjade korjamise eest punkte antud . Kuidas viia krokodill sama mõtteviisini ? Et kah juba peaaegu , aga siis , et ei taha ka ... Äkki talle ka need marjad ei maitse ? Hüppasin üles ja läksin panin masina jälle käima . " Homme , " vigises Albert . " Homme ma lähen linna , " teatasin . Tegelikult ma olin üsna tasa , nii et ta magas edasi . Siis ma ei osanud inglise keeles öelda , mis marjadega teha . Kuid marjad pidid mängus olema küll : igal pool mujal peale sooserva , kui ütlesin , et kasuta marju , vastati jälle " loll humanoid " . Siin aga küsiti , et mida sa nendega siis teha tahad . " Kuidas on " määrima " , " hõõruma " , " peale panema " ? " küsisin . " Put on , " arvas Albert . Ei olnud . " Rub . " Oli küll . Krokodill ahmas mu kinni ja sülitas jälle välja . Pääsenud ! Suure rõõmuga oleksin peaaegu uppunud - vesi oli muidu kogu aeg põlvini , järsku kadus aga pind jalgade alt . Teisel pool sood oli ilge lõhe maa sees . Õnnestus langetada kuivanud puu üle selle . Teisel pool lõhet rippusid mingid liaanid , nii kui ligi läksin , tõmmati mind lõksu ; rippusin , jalad ülespidi , kuni kõik mustaks läks . Homme , otsustasin , ja kobisin magama . Hommikul seletasin Albertile ja Bossile oma mängujärje ära - las proovivad ise ka , kui viitsivad . " Misasja sa tahtsidki siia veel tuua ? " imestas Albert . " Ma toon <arv>.<arv> debugeri , see on võimsam , " selgitasin , mis oli täielik bluff . " Ei pane <arv>.<arv>-e peale , mul on kõik <arv>.<arv>-ga tehtud , " vaidles Albert . " Pole kavatsenudki , " lohutasin teda . " Muuseas , " ütles Boss , " kui sa kella neljaks jõuad Mustamäele trolli lõpp-peatuse juurde , saad hõlpsamini tagasi . Eha on praegu linnas ja keegi peaks talle sinna järele sõitma . " " Keegi ? " " Noh , eks me viska siin loosi , " arvas Boss . Kaalutlesin , kas minu uus image nõuab , et ma bussiga sõidaksin . Või näiteks marsruuttaksoga . Sai siiski hääletamise peale lootma jäädud . Kogu debugeri-jutt oli muidugi jama . Aga ma ei saanud ju öelda , et kavatsen seda uut mängu levitama hakata - ehk lootis keegi selle pealt veel rahagi teenida . Ma teadsin üht firmat , kus nooremad sellid hea meelega sellisi mänge mängisid , nupukad sellid seejuures . Nii ma mõtlesingi , et kui ise kimpu jään , on mul kelleltki küsida . Selgus , et nad seal firmas peavad aeg-ajalt tööd ka tegema . Aga üldiselt nad rõõmustasid ja lubasid veel samal õhtul uurima hakata . Et neil kiiremini läheks , ütlesin ette , et minu meelest aitavad krokodillide vastu marjad . Vahetuskaubana sain ühe autojuhtimist imiteeriva mängu . Kolasin veidi linnas ringi , neljani oli veel tunde aega . Siis tuli üks tuttav mees vastu . Vanasti sai temaga nagu tihedamalt lobisetud , oli kah väikest viisi hulgus ja veidrik , aga viimasel ajal arendas hullumeelseid ideesid ruttu rikkaks saamise asjus . Kui ma teda viimati nägin - aga sellest võis vähemalt pool aastat möödas olla - oli tal mõte tulnud , et võiks poollagunenud puumaju osta , ära soojustada , üldse korda teha ja kallimalt maha müüa . Siis ta mind vist selle mõttega oligi üles otsinud , et kas meilt ehituselt kasulikku kraami ei saaks ära tõsta . Võibolla olekski ta plaan tööle hakanud , aga muidugi polnud tal raha selle esimese maja ostmiseks . " Mitu maja sul juba on ? " küsisin ruttu , et ta ei jõuaks pärida , mis mu ninaga on juhtunud . " Ah , " lõi ta käega - nagu oligi arvata , " aga mul on nüüd palju parem plaan . " Loomulikult ei hakanud ta seda üksikasjalikumalt tutvustama . " Ja üldse läheb nüüd kõik ülesmäge , on ju , " kinnitas ta veel . " Mis teil siin pealinnas siis nii väga uudist on ? " küsisin , selgitades , et olen olnud komandeeringus ja siis tükk aega mere ääres puhkusel ja et ma ei tea midagi , mis ülesminekule viidata võiks . " Mis , sa oled tõesti nii ajast maas või ? " ei uskunud tema . " Meil on nüüd ka perestroika ! Parteil on uus juhtkond ja ... " " Missugusel parteil ? " ei saanud ma aru . " Kuidas missugusel ? " ei taibanud omakorda tema . " Üks partei meil ju ainult ametlikult ongi . " " Ahah , " oskasin vaid öelda , " ahah . " Seda pidin ma veel mitu korda kordama , vaene mees oli oma plaanide otsas täitsa sõgedaks läinud . Tähendab , ma isegi usun , et kunagi saadakse aru , et selles on ikka keegi süüdi ka . Mismoodi me siin aastate kaupa virelnud oleme . Kui palju elusid täiesti nahka keeratud jne. Ma ei mõtle siin ainult Jüri Kukke või tema järku mehi , aga täitsa tavalisi tüüpe , kes on elu otsa päevast päeva pidanud halva ja veel viletsama vahel valikut tegema . Kas või mina ise , eks ole . Aga ma ei usu , et kui see kõik ka avalikuks tuleb , et siis keegi seda kuidagi hüvitada suudaks . Noh , ütleme , et mingid UFO-tüübid tulevad alla ja ütlevad : vaadake , vennad , me tegime siin eksperimenti , et kui sittades tingimustes inimesi hoida saab ja kui kaua neid lollitada võib . Et öelge nüüd , mida te vastutasuks tahate . Kerige põrgu , ma olen olemasolevaga juba ära harjunud , ütleksin ma neile UFO-vendadele , minge tühistage kõigepealt Etioopia ära ja need muud näljakõrbed . Ausalt , see alles teekski vihaseks , kui saaks teada , et see on vaid katse . Või eksitus . Ütleme , keegi pidi taime mulda kasvama panema , aga ajas kiiruga segi ja pistis puhta liiva sisse . Kastmise unustas ka ära . Ja siis paarikümne aasta pärast tuleb ja märkab , et mingi hädine väät vireleb liiva sees ... Ja pistab selle väädi nüüd mulda ja kastab ja väetab ja pomiseb iga päev et : so sorry ... Ma olen vahel mõelnud , et ma püsin hinges ainult selleks , et tõestada kommunismiidee jaburust . Ja kui see jaburus ühel päeval kokku peaks varisema , siis ei jää tõesti muud üle kui ennast üles puua . Kui juba enne üle ei viska , loomulikult . Mingit inimlikku elu ma ei oskakski elada . Mõelda vaid , mul võiks olla korralik haridus ja huvitav töö ja korter ja igasugust träni . Ning võibolla naine ja lapsedki . Ja seda kõike ei ole ainult sellepärast , et ma pole tahtnud oma sebimisega ühte surnult sündinud riigivärdjat vähimalgi määral aidata . Hinges püsimiseks on rahateenimine ehk lubatud , aga rohkem oleks tähendanud juba kaasaaitamist ... Eneselegi märkamatult olin oma ühikani jõudnud . Maailmakõiksuse kõrval oli mu rahulolematus ehitusfirmaga täiesti tühine . Ehkki vahel tundus seegi pikaleveninud lahutusprotsessina , millele mitte mõeldagi ei tahtnud . Pille oli ukse alt pabereid tuppa lükanud . Blankett , millel ma palgata puhkust palusin , ja selgitav lipakas , milles ta nõudis , et ma allkirja paneksin ning tema tuppa toimetaksin . Vahetasin endale puhta pesu selga ja otsustasin , et las ta siis sekeldab , kui tahab , ega sellest allkirjast mingit jama ka ei saa tõusta . Läksin torkasin selle paberi tema ukse alt sisse ja siis tuli mulle koridori peal üks Pille sõbrants vastu . " Oledki jälle tagasi või ? " küsis ta tüütu familiaarsusega . " Ei ole , ja ära kellelegi ütle , et sa mind nägid , " vastasin süngelt . " Kuule , ausalt , jah , ja mis su'ga juhtunud on ? " nägi ta koridorihämarusest hoolimata mu nina ära . " Päikesepiste , noh . See on ilgelt ohtlik . Laks , vastu kukalt , ja nina paistes . Sa ei teagi või ? Sa pole kunagi mere ääres päikese kätte jäänud või ? " Jätsin ta selle üle järele mõtlema ja ruttasin minema . Mitte kohe , tähendab . Enne pusisin mõnda aega oma reformkoiku kallal , mille ühe toru sees oli üks balloonike peidus . Mul on kõikvõimalikke tuttavaid olnud ja mõned neist natuke kriminaalsedki . Ja mõnikord on oma nahale kasulikum neile kriminaalsetele takka noogutada kui moraali lugeda . Ühed niisugused olid mu paar aastat tagasi peaaegu ära veennud , et närvigaasiga on igavesti hea käia kortereid tühjaks tegemas . Nimelt muidu pead kogu aeg värisema peremehe kojutulekule mõeldes . Kui aga peremees ongi kodus , ainult natuke gaasitatud ja jalust ära pandud , on palju rahulikum . Ma klappisin neile tüüpidele ballooni jaoks raha - vahel on väga raske ära öelda , eks ole . Offer you can't refuse jne. Ja lohutasin end mõttega , et esimese korra pealt vahele ei jääda . Aga kui balloon käes oli , tahtsid nad seda ka katsetada , üks tühmus tõmbas sõbrale pilvekese näkku - tõsi , õige pisikese . Sellel läksid silmad pungi ja kukkus näoli lumme . Minutit kolm ei juhtunud üldse midagi , siis ajas end üles , ütles : " Ah sa siga " , ja kukkus selili . Teised kaks olid üsna jahmunud ja ma võtsin neilt mänguasja ära , et ei mingit asjata lollitamist . Noh , ja mõni päev hiljem jäid nad mingi tühise kioskiga vahele . Sattudes tagasi enda jaoks tuttavamasse maailma . Nüüd , arvasin , võis minul seda värki aga tarvis minna . Eha tundsin ma juba eemalt ära . " Hei , sulle pidi transa järele tulema , " tervitasin , " võta mind ka ühes . " " Ahah , " vastas tema , " ma pean õhtuks veel tööle jõudma . " Kell sai neli ja siis veerand viis , Eha muutus närviliseks , aga mitte niivõrd , et minusuguse tüübiga vestlusse laskuda . Eha oli ilus tüdruk ja ka möödakäijad nägid , et ta on ilus tüdruk , nii mulle päris meeldis tema kõrval seista . Ja naljakas küll , aga kui ma ühikast välja tulin ja läksin üle selle umbrohuplatsi , mis seal taga on , siis ma korraks mõtlesin , et saan varsti Ehaga kokku , ja kujutlesin , nagu olekski ta juba mu kõrval kõndimas , kummardusin taimkatet uurima ja leidsin mingi valge lillekese , mis näis ümbritsevatest nagu kultuursem olevat . Ma ei tunne taimi , lähtusin vaid sellest üldisest reeglist , et mida väetim ja nõrgem , seda kultuursem , noh , ja mõttes ütlesin Ehale , lillekest ära katkudes , et jaa-jaa , ökosüsteemi terviklikkusest lähtudes tähendab see , et läheduses peab kuivatatud kalu leiduma . Astusin veel mõned sammud ja leidsingi natuke näritud ahvenalaadse . Mitte et sellel lilledega vähimatki pistmist oleks , olin vaid märganud , et Ugrjumtšiku akna peal oli üks nöör vähemaks jäänud . Ja kui nad seal õltsi panevad , satub kampa ikka mõni , kellele Ugrjumtšiku kalad , mida too kõigile külalistele pihku surub , mitte üks raas ei maitse ja kes need siis võimalikult kaugele ära püüab sokutada . Ma ei tea , miks ma sel hetkel kujutlesin , et selline totter " ökosüsteem " - mingi lillevars , paar pudelikorki ja kuivatatud kala kui üks lahutamatu tervik - Ehale naljakas peaks tunduma . Niisama äkki , nagu oli tulnud , vilksas see mõte mul siis kohe ka peast välja . Ning tuli nüüd tagasi , kui Eha tegelikult mu lähedal seisis ja mul talle midagi öelda ei olnud . Niipalju lõpuks muidugi oli , et : " Meil on nüüd kolm võimalust . Oodata siin õhtuni , asuda teele või leida endale Tallinnas mingit muud tegemist . " " Mida sa teele asumise all mõtled ? " uuris ta huuli närides . " Jälle kolm võimalust , " pakkusin , " buss , takso või hääletamine . " Ootasime veel kümmekond minutit , siis sõitsime taksoga linna piirile , sealt häälega edasi . Mitte kõige libedamalt , aga liikumine toimus . Ma vist juba ütlesin , et mulle meeldis Eha lähedal olla . Ma ei püüdnudki teda mingite lollustega naerma ajada , vaid vastupidi - mulle tuli mu uus image meelde - õudselt asjalik olla . Tahtsin , et ta arvaks , et ilma minuta oleks ta jäänudki sinna ristteele ootama . Ja samas aimasin , et niisamuti nagu mõnes põhilises asjas mina teda , näeb tema mind ka läbi . Et kõrvaltvaatajad võivad meid kenaks paariks pidada , aga tegelikult me ei sobi . Ma olin ta esimesest pilgust ära liigitanud , kuid kohutavalt raske on seda liigitust sõnadesse panna . Enamik inimesi on muidugi keskmised . Nad teevad nüri tööd , nende rõõmudki on mõne asja soetamine või joomine , mingeid erilisi pretensioone nad välja ei näita , mõnest erialasest asjast on nendega võimalik rääkida , aga üldiselt hall mass . Siis - ma ei tea , kas allpool või ülevalpool - on need , kes ei oska või ei taha oma elu kuidagi järje peale saada . Mina näiteks . Selle üle võib uhkustki tunda või selle võib süsteemi süüks ajada ja otsapidi võivad siia kuuluda rändjutlustajad ja kunstnikud koos muu boheemiga ja nii edasi . Siin võib olla neid , kelles põleb kogu aeg rahulolematus , ja seejuures mitte egoistlik , vaid kaaskodanike viletsatest oludest tingitud . Ja muidugi võib siin olla ka neid , kes nimetavad endid äraostmatuteks , ainult et keegi pole iial püüdnudki neid ära osta . Võibolla olen ma end nüüd liiga heasse seltskonda sättinud , aga teisiti ma seda inimhulka , kellega kõige paremini kontakti leian , iseloomustada ei oska . Järgmine sats on need , kes arvavad , et nad on muudest paremad . Just nimelt arvavad , ja selle arvamuse kinnitamiseks peavad nad seda alatasa rõhutama . Üldiselt pürgivad üha uuemate ja moekamate asjade poole - sest see on prestiiži värk . Et enamik ilma niisuguste vidinateta läbi peab ajama , on neile kindel märk nende endi paremusest . Boss kogu kambaga sobib siia ilusti . Ja on veel inimesed , kes teavad , et nad on paremad . Nad on seda teadnud lapsest saadik ning ei tule selle pealegi , et end mõne teisega võrrelda . Kõik privileegid on neil lihtsalt kogu aeg käes olnud . Zoe ja tema sugulased . Muidugi on veel inimesi , kes on omadega tasakaalus , teevad midagi kasulikku ja tunnevad seejuures rahuldust . Aga neid on nii vähe , et pole mõtet rääkidagi . Ma ei näe erilist põhjust siinkohal põhjasuunduvaid alkohoolikuid nürist sotsialistlikust töölisklassist eristada , aga see on muidugi õudselt subjektiivne . Üldiselt ma tahtsin öelda , et Eha kuulus nende hulka , kellele heaolu pidev kasv on oluline , mina mitte . Eha jäi veerand tundi hiljaks , aga lootis , et sellest suuremat pahandust ei tule . Ise vantsisin mansioni , mis oli üllatavalt tühi . Ainult Albert oli kohal . Selgus , et Väike oli hakanud linna sõitma ja siis olid võmmid ta äkki kinni pidanud . Auto oli volitusega Bossi nimel , Bossi aga autos ju polnud , Väike oli jaoskonda tassitud ja nüüd pidi Boss asju klaarima . " Kaugele mängus jõudsid ? " küsisin . " Mägrad sõid jalad alt ära , " teatas ta lühidalt . " Kui sa nüüd ise maja valvad , siis ma lähen sööma . " Millest võis järeldada , et majas suurt süüa pole - ja nii oligi . Lükkasin arvuti sisse ja otsisin oma katkestusseisu üles . Määrisin end haisvate marjadega kokku , sumpasin läbi soo , krokodill ahmas , aga sülitas jälle välja . Jõudsin kuivale , langetasin puu , jõudsin üle kuristiku . Tegin uue katkestusseisu - sinnani pidi kõik õige olema . Hakkasin ettevaatlikult liaanide vahelt läbi hiilima , aga plaks ! olin jälle jalgupidi üleval . Võtsin seisu tagasi , proovisin teisest servast - tulemus sama . Jäin mõtlema , kas mul tõesti mõni teerada jäi proovimata ja märkasin , et ma pole sugugi surnud . Pimedusest ilmus tekst , mis kirjeldas peaalaspidirippudes tekkivaid veidraid nägemusi , siis tuli teadvus tagasi ning leidsin end puurist . Puur oli kaljudest ümbritsetud platsil , keset platsi istus mingi ambaal ja praadis lõkke kohal liha . Sõimasin ennast tükk aega , et ennist nii kergelt olin loobunud . Kulus natuke nuputamist - ja paar eksiteed , kus mind kohe lõkkesse pisteti - , et ambaali käest võti kätte saada ja puurist põgeneda . Ning puuri kõrval vedelenud köis oli väga seda nägu , et kulub edasises elus ära . Vaevalt sain aga platsilt minema , kui järgmisel lagendikul ilmus hõljuksõiduk ja mind lasti pikemalt aru pidamata maha . See tegi tigedaks küll , sest pidin hulga asju uuesti tegema . Lagendikust jõudis ainult ühes suunas üle joosta - nagu vaevaderohkelt selgus . Ja seal olid needsamad liaanid , mille otsa ma kord rippuma olin jäänud . Nüüd enam ei jäänud . Ja sealt edasi kuristik . Selle taga soo ja kõik see juba nähtud džungel . Ma olin vahepeal saanud köie , aga džunglis polnud sellega midagi teha . Ainus võimalus oli end köiega kuristikku lasta . Muidugi varitses seal King-Kongi-laadne elukas , aga oli võimalik hüpata köie otsast koopasse . Koopas oli täiesti pime . Tuhnisin käsikaudu ringi , mingite rünkade vahelt läbi , siis kostis krabinat ja pahad loomad , keda ma ei näinud , tulid pistsid mu nahka . Ilmselt siis seda oligi Albert silmas pidanud . Jama . Uut debugerit polnud ma toonud , aga juba olemasolevgi oli täpselt sama hea ja ma olin selle kasutamise kohta natuke nõu küsinud . Veendusin veel , et kuskile mujale tõesti minna ei ole , ja lasin debugeri koopa kallale . Asi on selles , et mäng jälgib , kus ma olen ja mis ma teen . Ja kuna mul on iga hetk mitu võimalikku käitumisvarianti , on tal ka mitu erinevat teadet juhtuva kohta . Need on arvuti mälus olemas ja seejuures loetaval kujul . ( Kõik mujal juhtuvasse puutuvad teated on sel hetkel kodeeritud ja seega kasutamiskõlbmatud . ) Peale pikka ringituhnimist sain teada , et koopas - või vähemalt koopa selles osas , kus parajasti viibisin - sai juhtuda ainult kaks asja . Esiteks et mind pannakse nahka , mida olin juba kogenud . Teiseks : " Koopa karvased elanikud ei armasta valgust ning nad läksid kaugele ära , et mitte kunagi enam tagasi tulla . " Järelikult oli vaja valgust . " Pane tuli põlema , " ütlesin . " Kuidas sa seda nüüd mõtlesidki ? " järgnes õigustatud hämming . " Vajuta nupule , " proovisin igaks juhuks . " Mis nupule ? " Vaatasin veel kord üle , mida mängust üldse leida võis . Tulemasin ja helendav kalliskivi võisid kõne alla tulla , kumbagi polnud ma veel kohanud . Igaks juhuks käisin veel lõkkeaseme üle ja püüdsin hõõguvaid süsi kaasa võtta - aga ei . Kolasin tükk aega džunglis ringi ja ütlesin igal pool , et " võta kalliskivi " ja " võta tulemasin " . Nimelt kui see on kusagil ligiduses , ainult et kivi taga või puuõõnes peidus , öeldakse , et sa ei ole küllalt lähedal . Aga igal pool ainult päriti , et kuidas ma seda mõtlen ja tuletati meelde , et ma olen loll humanoid . Alt kostvate häälte järgi otsustades võis arvata , et rahvas on koju tulnud . Läksin alla , mulle polnud Väike jõudnud ju veel rääkida , kuidas ta võmmidega kimpus oli olnud . No nüüd siis . " Jumala õnn , et hommikul õlut ei joonud , " lõpetas ta oma üksikasjalise ülevaate seiklusest . Mis polnud paraku ainus . Mixi juures olla mingid tüübid hakanud laiama . Ja Väike oli ühe neist läbi akna välja visanud . Et teised seepeale väga viisakalt taandusid , oli Mix lõhutud klaasi pärast pisut nagu pahandanud või nii . Väike muidugi vabandanud , et muidu oleks keegi võinud Albertile haiget teha , ja see klaas oli hilisest õhtutunnist hoolimata ka uus muretsetud . Teised olid seeaeg kõrtsis istunud , Punapea-Liia oli ka just lobisema tulnud , ja siis oli üks neist " kurnimängijatest " ligi astunud ning viisakalt luba küsinud daami kasutamiseks . Boss oli üritanud selgitada , et üldiselt on tegu vaba maaga , kus daamid ise otsustavad , mis teevad , aga et see konkreetne daam ei ole ilmselt hetkel huvitatud . Tüüp oli viisakalt lahkunud - kõrvallauast mingit kohalikku liha rebima . Aga pärast , kui Liia oli tööle tagasi lipsanud , oli teine turist - ja ega mina ka poleks teadnud , kumb Zoe mees ja kumb vend on - tulnud vindise inimese lahkusega neile nõu andma . Et kultuursetes kohtades ei ole kombeks naisi niiviisi omapead äri ajama jätta . Et hulga mugavam olla rahaasjad asjaliku ja vastutustundelise mänedžeri kaudu korda ajada . " Selles võib tal muidugi õigus olla , " kaalutles Soolo . " Ja kaugele sina jõudsid ? " nõudis Boss mult aru . " Mägrad . Sõid jalad alt , " tunnistasin . Muidugi oli neil juba meelest läinud , et segadus võmmidega tekkis sellest , et keegi pidi Eha linnast ära tooma ja mina olin tollega päris rahuldavalt hakkama saanud . Läksin jalust ära - magama . Nagu juba tavaks saanud , hakkas džungel jälle mõtetes ringi käima . Või täpsemini - mõte džunglis . Et kas on mõni sopp või nurk kahe silma vahele jäänud . Ja siis tuligi meelde , kuidas mul krokodilli käest põgenedes soos korraks pind alt kadus . Olin hiljem soos mitu korda ringi trampinud , midagi sellist polnud enam juhtunud . Aga äkki ... Albert ei maganud , vedeles voodis ja luges midagi . " Ega ma ei sega ? " pärisin viisakalt , " mul tuli üks mõte . " " Boss on hirmus vihane , " teatas Albert . " Või nii , " pomisesin hajameelselt , oodates , kuni masin käima läheb . Pole küll mõni " Iskra " , aga veidi aega võttis ometi , kuni " Sierra " firmamärk ekraanile ilmus . " Selge see , et on , " jätkas Albert , " tal olid igasuguste pomodega suhted sees , ja nüüd sihuke pull . Ega võmmid ju ise selle peale tulnud . Aga täna ta ei saanudki teada , kes nimelt käsu andis ... " Krokodilli käest pääsemise ja auku sattumise vahel ei saanud olla põhjuslikku seost , otsustasin , ja võtsin selle seisu , kus vastik jahimees juba kahjutuks tehtud ning köis kaasa haaratud . Turnisin üle puutüve ja vantsisin sohu . Albert oleks võinud edasi lugeda . Aga ei , näis teine murelik olevat . Võtsin käed klahvidelt . " Kuule , ma ei tea , kus maal sina kogu aeg oled elanud . Või Boss , eks ole . Aga mina olen kogu aeg elanud teadmisega , et iga võmm on vaenlane . Et ta võib teha , mis pähe tuleb , ja enamasti tuleb talle pähe midagi vastikut . Something wicked this way comes , kui tsiteerida . On hästi , kui võmm sind kinni ei pea , jaoskonda ei tiri , kohapeal peksa ei anna , trahvi ei vääna ja nii edasi , aga on täiesti loomulik , kui ta seda teeb , see on asjade loomulik käik . Mul pole autot olnud , aga küllap on liiklusvõmm täpselt samasugune ja võib sulle sitta keerata nagu jaksab . " Albert mõtles veidi aega . " Muidugi võib igasuguseid võmme olla , aga neil on ju omad ülemused , ja mingid reeglid peavad olema . Ning ära hakka mulle totaalsest riigist või anarhiast rääkima . " " Ei hakka , ma olen teoorias tume . Räägime siis ülemustest - kelleks on antud juhul vist linna täitevkomitee . " " Ja mis sa neist rääkida tahad ? " " Õigupoolest ei midagi . Mingid paksud , kellel pole reaalset ega seaduslikku võimu . Boss võis neile mõni aeg kasulik olla , aga nüüd enam ei ole . Bossil polnud ka mingit muud õigust peale tugevama õiguse . Ent on veel tugevamaid . Millest on asutud märku andma . Aga need paksud seal linnavalitsuses on kõigepealt omaenese hea elu eest väljas . Kõige sisulisemateks otsusteks , mida nad ametlikult langetavad , on ehk bussipeatuse asukoha määramine . Töö imiteerimine ja nõukogude võimu järjekordsete otsuste viljakas elluviimine käib muidugi kogu aeg ... " " Oletame - kuigi ma ei tea , kus sina kogu aeg oled elanud . Ja mida sa siis soovitaksid ? " " Mina ei soovi ega soovita midagi . Sina alustasid juttu sellest , et Boss pahandab privileegide vähendamise pärast . " Asusin sood läbi kammima . Leidsin augu ja sukeldusin - ning terve veealune maailm , nagu öeldakse . Paraku uppusin ma sinna üsna ruttu ära . Ja seletamisega olin unustanud seisu salvestada . " See ei ole ka normaalne , kui sa kogu aeg mõtled , et iga võmm su kinni võib viia . Kui sa just tagaotsitav kurjategija ei ole . " Tundus , et mul on õnnestunud Albi sujuv ja lihtne mõttelõng segi ajada . Ei huvitanud , ausalt . " Kas sa Tallinnas elades ka iga päev restoranis einestad ? Kusjuures šveitser su läbi ukse taga ootava järjekorra otsejoones sisse juhatab ? " pärisin vahelduseks . " Ei . Mis siis ? Ma söön töö juures , ja kodus ja ... " " Aga siin oled sa nagu kõigist järjekorras seisjatest kuidagi parem ? Väärilisem eelisjärjekorras teenindamiseks ? " " Mis see siia puutub ? " muutus Albert tõrksaks . " Abstraktne humanist , nagu sa oled , oletad sa , et kord või , ütleme , õiglus on olemas . Et kui sa oled hea poiss , siis sul läheb hästi ja nii edasi . Boss teab , et korda ei ole , ja püüab selle pealt kasu lõigata . Mina tean , et korda ei ole , ja tean , et seetõttu läheb kellelgi halvasti . Ma olen harjunud , et see keegi olen mina , ega üritagi midagi muuta . " Mul on tunne , et kui kunagi õiglus peaks saabuma , siis olen mina viimane , kes talle meelde tuleb . Miks peaksin ma siis praegugi kuskile trügima . Aga Albertile olnuks seda raske seletada . Kui ma olin selle peale tulnud , et sukeldudes tuleb kopsud õhku täis tõmmata , läks kõik juba libedasti . Veealusest käigust läbi - ja seal ta lebas . Sädelev kalliskivi . Ning tarvitses see vaid koopas taskust välja võtta , kui väikesed karvased elukad muudkui pagesid . " Mägrad kardavad valgust , " teadustasin . " See on neist kena , " ütles Albert ja keeras näo seina poole . Sedavõrd valgeks koopas siiski ei läinud , et oleks näha , kuhu ma astun või satun . Nii kukkusingi käkaskaela mingisse auku . Aga selgus , et nii peabki olema , sest roosad pärdikud tervitasid mind kivilt kivile hüpeldes - olin nimelt jälle päevavalguse kätte veerenud . Salvestasin seisu ja läksin magama , tundus õige katkestada suhteliselt soodsates oludes ja mitte kohe ärgates piinelda järjekordse lahendamatu olukorra ees . Ärkamine oli sellegipoolest ebameeldiv . Mitte et midagi otseselt viga oleks olnud , aga - õhk oli umbne ja päike juba rammestavas kõrguses , minu olemine aga vastikult uimane . Pealegi polnud mansionis midagi süüa . Kui ma all ringi tuiasin , tuli trepist reibas Albert ja teatas : " Kui tahad , tee natuke , ma käin vahepeal ujumas . " Nagu see tema otsustada oleks . Roosad pärdikud otsustasid , et kuna ma ühe nende hulgast lõksust välja päästsin , juhatavad nad mu järgmisse koobastikku . Ronisin redelist alla ja sattusin pilkasse pimedusse . Põrnitsesin musta ekraani ja vajutasin nuppudele , siis tuli teade , et mitte monitor pole rikki läinud , vaid et ma olengi lihtsalt pimedas . Siis , et kostab verd tarretuma panevaid häälitsusi . Siis , et mind on nahka pandud . Üritasin uuesti ja tahtsin jälle helendavat kivi kasutada , aga öeldi , et mul ei ole säärast . Kulus hulk aega tuhnimist , kuni selle muude kivide vahelt üles leidsin - sealt , kuhu ma esimesest koopast prantsatanud olin . Ja siis küsiti , et mida ma selle kiviga õieti teha kavatsen , kui mul mõlemaid käsi redelist hoidmiseks tarvis läheb . Alles debugeri abiga taipasin öelda , et hoian suus . Ähmane rohekas kuma valgustas ainult kõige lähemat ümbrust : redelit või käiku , kus parajasti viibisin . Neid aga jätkus . Varem või hiljem lõppesid aga kõik tupikuga . Ja varem või hiljem ilmus kalmaarilaadne moodustis , kes mu nahka pani . Nii et kui Albert tagasi tuli , loovutasin masina talle , soovitades tal küll , kui aega saab , sellest labürindist väljapääsu otsida . Ta on põhjalik , lootsin , ehk joonistab kaardigi . Leidsin väga mahajäetu-ilmelise kohviku moodi asja . Lõunat seal veel ei olnud ja hommikusöögist oli säilinud klimbilist mannaputru ning heeringaleibu . Juustuleibu küll ka , kuid need paistsid möödunudnädalased . Istusin oma portsuga akna alla , hingasin enne igat ampsu sügavalt ja meenutasin , kui hea meel mul ühel või teisel eluhetkel sellisestki söögist võinuks olla . Siis nägin aknast Zoed , kes ehtsa suvitaja moel poodidega tutvus , ikka järjest kõigist läbi . Tal oli punane suvekleit seljas , niisugune tagasihoidlikult stiilne , ning vähemstiilne rannakott õlal . Hüppasin üles , et teda tervitama minna , aga moorid tühja leti ning kassaaparaadi taga , kel nagunii midagi muud teha polnud kui iga mu suutäit jälgida , pistsid lõugama - et iseteenindamine ning nõud vot sinna ! Selle ajaga , kui ma oma kausi räpasele plekklauale viisin , meenus mulle ka üksikasjalikumalt Zoega kohtumise lõppfaas . Nii et ma läksin tänavale juba ettevaatlikumalt , ostsin putkast kohaliku lehe , toetasin bussipeatuse sildi all selja vastu majaseina - erinevalt mõnest teisest ei paistnud see kohe kokku varisevat - ja jäin tänavapilti silmitsema . Ning tõesti tundus , et sedamööda , kuidas Zoe poode läbi kammib , nihkub ka üks hooletult suitsetav noormees tänavat pidi edasi . See võis olla : a ) paranoid ; b ) ihukaitsja ; c ) vaenuliku firma luuraja . Seda kahaneva tõenäosuse järjestuses . Jälgisin toimuvat pool tundi ja jõudsin veendumusele , et liikumiste kooskõlastatus on ilmne . Lootsin , et tüüp mind veel märganud polnud . Küllap pidi ta lihtsalt silma peal hoidma , et mõni juhuslik mööduja daamile liiga ei teeks , ja suhtus oma ülesandesse hooletult . Otsustasin tast lahti saada ja balloon selleks oli ka olemas . Aga väga raske on teisele gaasi näkku lasta nii , et ta sind ei märkaks . Selgus aga , et on märganud küll . Zoe sisenes majatarbeid uurima ja tüüp tuli lõdva sammuga minu poole , süütamata sigaret sõrmede vahel . " Tuld ? Aga palun . " Liikusin talle vastu , lükkasin juba taskus balloonil kaane pealt ja lasin talle pahvaka vastu nägemist . Kukkus pikali jah . Katsusin kiiresti - relva ei olnud . Vaatasin ringi - ilmelik küll , tänaval võis olla paarkümmend inimest , kuid ükski neist ei pööranud mingit tähelepanu . Lasin igaks juhuks ühe pahvaka veel ja ruttasin Zoed otsima . Võtsin tal supipottide virna ees käest ja teatasin : " Lähme räägime . " Tema kehitas ükskõikselt õlgu , just niisuguse ilmega , mis näitab , et juhuslik vahekord pole veel põhjus tutvuseks . Tuli siiski kaasa . Nüüd olid mõned möödakäijad lamava keha juures peatunud , aga - mina teadsin , kus ta on , Zoe mitte . Tahtsin juba öelda : su vari sai kuumarabanduse , aga ma loodan teda vääriliselt asendada - kuid sissejuhatusena võinuks see seisu liialt komplitseerida . " Ma tahtsin küsida , kas mu nina - " tõstsin päikseprillid suurema ilmekuse huvides eest , " käis hinna sisse ? " Zoe vaatas kahtlevalt ringi - ilmselt polnud ta mu kavatsustes kuigi kindel . Kuna ihukaitsjat nähtavale ei ilmunud , ütles ta häbelikult : " Ma vabandan . Tõsiselt . See ei olnud minu idee , ma kuulsin sellest alles hiljem . " " Olgu , juhtub , " leppisin . " Kuigi ma ei taha , et juhtub . Ma tahan sind ! " Ja panin käe talle tagumikule . See oli niivõrd absurdne , et mõjus . Tal jooksis märgatav judin üle keha . Selge , meenus , et puhkus on seikluste aeg , ja seiklused just sellised ongi ... Vedasin teda pargi poole ja patrasin : " Ma ütlesin , et ei tule teie firmasse , sest olen teise firmaga seotud , ja see on ka tõsi , aga palju teie firmas kompuutrimehe palk on ? Teil pole sellist vakantsigi , mina aga olen kompuutrimees , praegu , lihtsalt see , mitte midagi muud , mind ei huvita , kui eri firmad maid jagavad , see on mõttetu , aga ma tahan olla su personaalne " boyfriend " - või umbes nii . Ma tahan sind , aga mitte su ihukaitsjaid ; et sinuni jõuda , olin ma sunnitud su " varju " neutraliseerima . " See pidi kostma võimukalt , sest ta ohkas malbelt : " Tõsi ? " Lühidalt , keerasin varjulisel pargipingil talle ära , ilma igasuguse pikema eelmänguta - aga seekord oligi ju minu initsiatiiv . " Igatsesin sinu järele , siin ei ole ju sinutaolist tõelist naist kümnete kilomeetrite raadiuses , kohalikud plikad on nii matslikud ja rumalad , " ei unustanud ma küll selle käigus kordamast . Ja kui pika aja jooksul kogunenud laadung lõpuks maha sai , hakkasid tema ringlihased ka mõnusasti " zup-zup-zup " tegema . Nii et kõik läks ilusti korda . " Ma tahan sind veel . Homme . Ja mugavamates tingimustes , " teatasin . " Homme ? " hingeldas tema . " Homme lähevad mehed kalale , nii et võib küll ... " Siis läks tal hingeldamine üle ja väga asjaliku liigutusega tupsutas ta endale puudrit näkku . " Homme - samal ajal , samas kohas - see oleks romantiline , " kordasin veel üle ja tulin kähku tulema , enne kui ta ümber võiks mõelda . Mõelda võis ta küll kurat teab mida , aga seda suusõnal välja öelda ... Jälle elava liiklusega tänaval , tuli meelde , et hommikusöök oli napiks jäänud . Või et võiks juba lõuna kallale asuda . Nende mõtete aegu tuli mulle Boss vastu . " Kas sa ütlesid Albertile , et olla paras , kui võmmid minu kallale asuvad ? " " Kas see on lojaalsuse kontroll ? " imestasin . " Ma ütlesin , et mul on vaja see neetud mäng lahti murda , ja kui tema sellega kiiremini hakkama saab , siis - " jättis ta täpsustamata . " Ja tema ? " tundsin huvi . " Ta nõustus , et sul on teatavaid eeldusi . " Järelikult polnud Boss mind veel maha kandnud . " Kuule , " selgitasin , " kui mina oleksin oblasti liiklusvõmmide pomo ja sõidaksin kuhugi puhkusele , siis üsna tõenäoliselt astuksin läbi kohaliku ametivenna juurest . Oleks ju , millest rääkida , kogemusi vahetada või nii ... Ja kui mul on väike kahtlus , et mingi isehakanud pisitegija võib mu puhkuse täiuslikkust ahendada , siis ma muidugi nimetaksin kohalikule ametivennale , millise numbriga autodele erilist tähelepanu pöörata . Sest enesestmõistetavalt , kui ametivend peaks teinekord minu valdusi külastama - ja nii edasi . " " Kust sa tead ? " imestas Boss . " Oletan , " vastasin . " Või on sul paremaid seletusi ? " " Aga miks mina ? " ei taibanud Boss . " See on üks levinumaid küsimusi läbi inimkonna ajaloo , " lohutasin teda . " Ma ju ütlesin juba - sul on kohaliku maffia maine . Kui sina tagasi tõmbad , on ka teistega muretu . Ega sa ei taha mulle lõunat välja teha ? " Boss jalutas minuga kaasa , mitte eriti otsusekindel ilme näol . " Mis ma peaksin neile siis lihtsalt peksa andma või ? " " See tekitaks hulgaliselt vääritimõistmist . Nad on ju jätnud igati härrasmeheliku mulje . Tamkareeglitega malet ei mängi . " " Kui vaja , siis mängib . " " Nojah , neil on selleks tarbeks palgal ka mõned tamkamehed . " " Aga sina ? " küsis Boss äkitselt . " Sina kutsusid mu siia midagi tegema . Mulle siin meeldib . Tõsi , mulle tehti ettepanek vastase poole üle minna , aga ma keeldusin . " Siinkohal puudutasin tähendusrohkelt oma nina . " Ma sain seeläbi veidi infot , mida olen ka ausalt jaganud . " Jätsin Bossi mõtisklema ja pöörasin töölissööklasse . See oli muidugi viga - mis toidusse puutus - , aga ma poleks kärsinud kõrtsis oodata . Albert oli koobastikust läbi saanud küll . " Alla ja paremale üldiselt , " selgitas ta . " Aga siis tulid keerised . Kuidas pärdikud su üldse sinna teise koopasse lasid ? " " Lugenud siis läbi , mis nad sulle teatasid , seal oli otsesõnu kirjas ... " Ma ei hakanud tema katkestusseisu võtma , proovisin enda omast siis alla ja paremale hoida . " Ega sa skeemi ei teinud ? " " Proovisin , aga sassi läks , " tunnistas tema . Käikude rägastik oli tõeliselt ebameeldiv . Aga läbitav . Ja maa-aluse jõe ühes harus uppus tõesti ära . Teisest seevastu pääses uuesti kindlale maale . Kus oli täiesti kasutu järv . Ning edasipääsu takistavad kaljurahnud . Rahnude tagant paistis mingi ehitus , mille juurde ei pääsenud . Uurisin , mis mul veel leidmata oli . Klaasinuga , paberikorv ... Ei paistnud nagu nende järele ja poleks neist vist siin ka kasu olnud . Vaatasin , mis mul juba olemas , ja otsustasin ajaviiteks vilet puhuda . Ja siis see juhtus - otse läbi kaljude tormas kohale üks peletis , vahtis hetke silmi pungitades ringi ning pani mu nahka . Loomulikult olin unustanud seisu salvestada ja pidin uuesti koobastikust alustama . Uurisin vilet lähemalt - muidugi , terrorieluka peibutusvile . Terror jah . Aga kui ta kohale tormas , jäi temast kividesse auk . Igati sobilik ka minule läbi pugemiseks . Püüdsin end kivide vahele ära peita ja sealt vilistada . Üles leidis . Või end tekkiva augu vahetusse lähedusse platseerida , et sealt kohe läbi lipsata . Ei jõudnud . Ja täiesti juhuslikult selgus , et kui ma järves lobistan , siis sinna ta järele ei tule . Jäi kaldale ootama . Ujusin järve teise otsa . Siis tagasi . Ei olnud viitsinud oodata , oli uttu kadunud . Ohkasin kergendatult ja tulin kaldale . Pugesin kaljusse tekkinud august läbi ja jõudsin maandumisplatvormini , mille kaudu mind kohale oli toodud . Platvormi alumisel rõdul valvas püssiga tüüp , kes mu ilma pikemata maha lasi . Tegelikult oli seal küll põõsaid , mille taha võis varjuda , aga või sa esimene kord kõike tähele paned . Korjasin maast kivi ja viskasin . Valvur kuulis müra , tuli alla vaatama . Suutsin end ära peita ja - kolmandal katsel - platvormini hiilida . Valvur oli ukse lahti jätnud , sõitsin liftiga üles , seal oli täies sõidukorras rakett . Nublakaid ja lüliteid , mida keerama pidi , oli päris mitu . Just siis , kui tundus , et olen juhtimise juba selgeks saanud ning planeedi atmosfäärist väljas , kostis mu sõidukis pahade pealiku hääl , kes teatas , et ilmselt on tema alluvad mu jälle käest lasknud , aga nüüd võtab ta juhtimise enda peale ja mu rakett tõmmati tema satelliitkindlusse . Salvestasin seisu ära , selgus , et õigeaegselt - tulin mööda laia treppi maandumisplatsilt alla ja siis tekkisid minu ümber mingid seinad , põrand aga tõmmati alt ära ja all oli väävelhape . Surnud , mis muud . Mõnele võib ehk imelikuna tunduda , et kas ma siis kogu see aeg üldse Zoe peale ei mõelnudki . Mõtlesin küll . Rohkemgi , kui hädapärast vaja . Et ta endale asotsiaalseid haigusi ei saa lubada , selles võis ju kindel olla . Või ebasoovitavaid rasedusi . Panin arvuti seisma ja läksin endale meelepärast muusikat otsima . Pika tuhnimise peale leidsin vana " Ramonesi " kasseti . Lahe ja reibas . Teeb tuju heaks . Zoe oli minust ühiskondliku redeli peal nii palju kõrgemal , et mul ei olnud isegi mingeid komplekse . Mis näiteks Liiaga oleksid tekkinud . Kogu see möga , et olla kellegi vääriline ja aidata teda igast kandist ja saavutada ka ise rohkem jne. Noh see armumise-rida . Mul polnud Liiale midagi anda . Petlikke lootusigi mitte . Aga Zoega oli nii suur vahe sees , et kõik pöördus pea peale . Natuke romantiline olin ma ikka ka - kuigi ma tean praktilistest kogemustestki , et seks on hea vahend külma peletamiseks jne. Kuid selles hetkes , mil naisterahvas end mehele lubada otsustab , on siiski midagi - noh , ütleme , inimlikku . Meie esimese kohtumise kohta ei saanud ju ütelda " ülendavat " . Ja tuleb rõhutada , et enamik inimestevahelisi kokkupuuteid on selles mõttes suuresti mitte-inimlikud . Ei olnud armunud , aga mõtlesin küll . Kujutlesin endale rolli pahupidi-tuhkatriinu järgi . Tähendab , et tuleb jätta Zoele mulje , nagu oleksin saatuselöökide käes kannatav väärtinimene . Kas nõukogude-vastasus võiks talle imponeerida ? Vaevalt küll , tema on ju mitmendat põlve kommunist ja kõik tema ringkonna inimesed ka . Võis olla ühe või teise riigijuhi intriigide ohver , aga mitte süsteemi vastane ... Nii et ma vihkasin seda õhku ka , mida ta hingas , seega pargipink tõstis natuke eneseväärikust . Seni oli mulle läbi tunnetamata olnud lugematutest kõnekäändudest tuntud seksuaalvahekorra kasutamine teist osapoolt alandavas tähenduses . Ja samas Zoe mind siiski huvitas . Lollus . Panin maki kõvemaks ja karglesin musa taktis jalalt jalale . Et veri jälle ühtlaselt mööda keha jaotuks . Selle pealt tabas mind Väike , kes nõudis , et ma talle kuuri alla appi tuleksin . Ta sai varsti aru , et must rohkemat pole kui midagi kinni hoidma või hädapärast ka tõstma . Ehk tal oligi peamiselt moraalset abi vaja - ja kui ta siiani oli oma auto putitamist saanud edasi lükata , siis nüüd ilmselt enam ei . " Kuule , mis sina arvad , mis siin lahti on läinud ja mis veel lahti läheb ? " uuris ta vahepeal . Ma ei teadnud , kas ta on Albi ettekandega kursis . Või mida see endast üldse kujutas . " See on Bossi rida , miks sa minu käest küsid ? " " Vaata , on mõned mehed , kes mõtlevad . Nagu Boss , või Kalanägu ka . Ja on mehed , kes teevad . Mina ja Tümpa ja ... Aga sina ... " " Et mina ei tee üht ega teist ? " " Seda ma ei öelnud . Sa võiks mõelda , aga sa ei viitsi . Ja sa võiks teha . Ning seda sa ka ei viitsi - on ju ? " Jube raske oleks olnud Väiksele selgeks teha , et peale mitteviitsimise võib esineda ka mittetahtmist , vähemalt mis puutub mingile haljamale oksale jõudmisse . Pealegi paistis ta minusse hästi suhtuvat . " Hea küll , ma üritan mõelda . Mida ma Bossi asemel teeksin . Kui ma ei saa kohalikku võimu ära osta - ja minu meelest Boss ei saa - , siis ma üritaksin mõned vaenlase torpeedod õhkida . Või tamkamängijad , nagu Boss ütleb . Kui ma oskaks , siis ma isegi teeks kindlaks , kas need on amatöörid või mõne Tallinnas pesitseva maffia käest laenatud . Igal juhul peaks olema võimalik mõnele rusikamehele märku anda , et siin ei ole hea koht . Suvitamiseks . Ja seepeale pakuksin viiki . " " Misjaoks ? " " Misjaoks misasi ? Kui palju mehi me võime välja panna , kui totaalseks kakluseks läheb ? " Väiksel olid käed mingite mutikate kruttimisega kinni , nii et ta ei saanud sõrmi rehkendamiseks kasutada . " Palju neid on ? " Kehitasin õlgu . " Kuule , tule pärast vaata , ma sain ühe mängu autosõidu harjutamiseks . " Lauldes populaarset laulukest " Õnn on elada me maal " peletasin Albi arvutist eemale . Kui ma lõpuks aru sain , millistele nuppudele tuleb vajutada , siis oli see päris lahe mäng . Sõidad mööda kitsast mägiteed , pidevalt on pimedad kurvid paremale-vasakule ; mõned autod jäävad jalgu , mõned tulevad vastu - eriti just siis , kui sa ise oled möödasõitu üritamas . Liiklusmärgid piiravad kiirust <arv> ja <arv> peale , ning kui sa kiiremini sõidad , ajab võmm sind taga , püüab kinni ja teeb trahvi . Ja kui sa aeglaselt sõidad , võetakse sul esimeses bensiinijaamas auto ära , öeldes , et vanaema sõidab ka paremini ning pole sul sportmasinat tarvis ühti . Tegelikult võttis see üsna mitu katset , üldse sinna bensiinijaama jõudminegi . Mille eest eraldati umbes <arv> punkti - ja edetabelis olid tüübid <arv> ja enamaga . Püüdsin sohki teha ja ennast jõuga edetabelisse kirjutada , aga midagi läks nihu ja tabel täies tükis nulli . Mõnes mõttes oligi hea , sai hakata mansioni rekordeid võtma . Sest õhtu jooksul püüdsid mõned ikka natuke punkte teenida . Ja ma ise jõudsin korra isegi kolmanda bensiinijaamani . Aga kõrvalt teiste äpardusi vaadata oli palju naljakam . Päris-auto juhtimise oskustest siin suurt kasu polnud , Väike hakkas just ühest käkist mööda suruma , märkas siis vastutulevat krusa ja pidurdas nii järsult , et auto jäi seisma , vastassuunavööndisse seejuures , ja ehmunult silmi pungitav krusamees pani talle sirgelt otsa ... Üldiselt käis mansionis õhtu otsa mingi pralle , õlut oli kõvasti ja mingid kohalikud plikad ka . Nii et see auto-imitaator oli enamikule vaid naljakaks refrääniks . Mina kasvatasin iseloomu ja läksin varakult - nii ühe paiku - magama . Hea , et ma endale omaette nurga olin otsinud . Musa kostis küll läbi , vahel natuke hääli ka , tundus , et kogu aeg polegi lõbus ja et vahepeal vaieldakse . Põgusa uinaku järel - nii üheksa paiku - olin jälle jalul ja tuhnisin köögist süüa otsida . Äkki paistab mõnele , nagu ma üldse liiga palju söögist mõtleks , aga elu on õpetanud , et see on vähemalt hommikul kõige tulusam . Päeva peale , ja kui midagi teha ka on , võib see tõesti ununeda , ning kui mitu päeva järjest nii juhtub , läheb jamaks . Tekivad sisemised vastuolud . Mao ja teiste siseorganite vahel . Nii et see on põhimõte - püüda igal hommikul midagi süüa . Õlle juurde oli juustu hangitud ja kuivanud juppe oli siia-sinna vedelema jäänud . Välimuselt eemaletõukav , aga söödav . Leiba leidsin ka , ja teevett oskasin täitsa vabalt ise soojaks teha . Selle pealt tabas mind Boss - mina olin arvanud , et vaikus püsib veel kaua ... " Big trouble , " ütles ta miskipärast . " Not because of me , I'd think , " vastasin viisakalt , " some tea , sir ? " Loputasin kahtlaselt kleepuva klaasi puhtaks ja valasin Bossile teed . Otsustades selle järgi , kui mõtlikult ta seda lonksas , polnud ta just parimas füüsilises vormis . " Veeprotseduurid pidid ka head olema , " meenutasin , " aga see pole minu asi . Early bird is back to work . " Töötoas - või Albi magamistoas , kuidas võtta - vedeles naisterahvas . Ma muidugi ei tea , aga mulle tundus , et purjus peaga oli plika Albit diivanipadjaks pidanud ja süüdimatult tema otsa langenud - ning et Albi ise oli selleks ajaks juba teadvuseta olekus olnud . Panin masina käima ja plika tegi ühe silma lahti . " Fuck off , lady , if you kindly please , " soovitasin . " Pead sa seda lollakat aparaati just nüüd näppima hakkama , muud ei ole teha või , " uuris ta kähiseva ja siiralt õnnetu häälega . " Töö on säärane , " kehitasin õlgu . Et asi töisem paistaks , lasin debugeriga üle selle platsi , kuhu ma sattunud olin - pahade asteroidi maandumisväljaku . Seal ei juhtunud absoluutselt mitte midagi , ainult üle serva astudes võis surnuks kukkuda . Plika pani silmad jälle kinni ja üritas mind ignoreerida . See oli vastastikune protsess . Peale suure trepi , mis otse happevanni viis , oli siiski ka kaks purret . Mis viisid liftide juurde . Vajutasin liftis esimesele nupule , mispeale teatati , et plass lugu küll , kuid just esimesel korrusel ma parasjagu olengi . Aga kolmas , neljas ja viies korrus olid täiesti kättesaadavad . Ja hoolega ringi tuhnides võis sealt träni leida . Viies korrus oli küll natuke ohtlik , seal hoiti mingeid ilgeid loomi , kes võisid ka puurivarbade vahelt rusikaga surnuks lüüa - nagu selgus , kui ma just vahtima olin jäänud , et mis karvane asi sealt paistab . Vaatasin nimekirjast - peale hapnikumaski oli mul nüüd kõik käes , mis selles mängus leida võis , ja hapnikumaskist oli happevanni vastu vähe kasu . Tõsi , ka Rubicu kuubik , rull peldikupaberit ja klaasinuga ei paistnud just paljulubavad . Aga neis koridorides polnud ka enam midagi teha , sõitsin alla tagasi . Jah tõesti ei hakanud klaasinuga happevanni ümber tekkivatele seintele üldse peale , ning vile puhumine ja kuubiku keerutamine olid ka kuidagi kohatud . Nüüd hakkas Albi siplema , puges matsaka kaaslanna alt välja ja jäi mind põrnitsema . " Ma olen siin kuulnud etteheiteid alkoholismi ja ebalojaalsuse kohta , viimane aeg plusspunkte koguda , " selgitasin . " Ah , sa ei tea üldse , milles asi on . " " Ükskõik , ma annan teile viis minutit enese kordaseadmiseks ja siis tahan tööd edasi teha . Ja ei lähe minu veranda peale edasi hullama ! " ähvardasin ukselt . Käisin ümber mansioni , küllaltki kõva tuul ajas pilveräbalaid mööda taevast ja jahe oli . " Üheksa kuud on külm ja ülejäänud kolmel kuul on kehv suusatada , " meenutasin põhjanaabrite ütlemist . Ega see meilgi palju parem olnud . Läksin tuppa tagasi ja võtsin happevanni debugeriga ette . Nojah , tegelikult mul ju oli olemas torustiku puhastamise käsipump . Ja selle iminapa võis seina külge suruda ning siis võis natuke selle küljes rippuda . Aga isegi kui ma teadsin , et nii on mõistlik toimida , kulus paar katset selle liigutuse õigeks ajastamiseks . Lõpuks tuli põrand tagasi , seinad kadusid ära ja ma võisin asteroidi sisemusega edasi tutvuda . Tõsi , mitte kaua , sest järgmises koridoris ilmusid seinakappidest valverobotid , kellel oli käsk mitte kedagi läbi lasta . Nad olid üsna kohmakad , aga vastikult järjekindlad . Tegelikult ma olin hommik otsa teadnud , et mõne aja pärast pidin Zoega kokku saama , see tegi natuke närviliseks ja ma ei viitsinud enam nuputada . Zoe oli pargis ja mitte poe ees , mida ju samuti " samaks kohaks " oleks võinud pidada . Ta nägi kuidagi vana välja , ja meik oli hooletu . Aga ta oli tulnud minu kutsumise peale ja see tähendas ka midagi . Muuseas ka seda - tema mängureeglite kohaselt - , et tema pidi nüüd aktiivsust üles näitama . " Lähme meile , ma teen sulle kohvi , " ei olnud küll kõige paljulubavam , aga algatuseks kõlbas . Jalutasime läbi linna ja jõudsime mõnusa individuaali juurde . Garaaž , väätidega kaetud seinad , hoolitsetud muru - minu rehkendamisoskusest ei piisanud , et sellise elamise üüri ära arvata . Rohkem kui maja turuhind huvitasid mind küll võimalikud ihukaitsjad , aga ma ei näinud ühtegi . Seestpoolt maja nii uhke ei olnud - " kuuekümnendate modern " . Kui ma ajusid pingutasin , siis jah , selle projektiga ehitatud majade hulgast oli küllaltki suur osa ausalt püsti aetud . Nii et toas , kuhu Zoe mu kohvi tegema minnes istuma jättis , polnud midagi erilist . Peale kahe televiisori . Vana must-valge hooletult nurgas ja Mixi oma siis aukohal . Selle kõrval paras hunnik kassette . Ma ei tea videotest kuigi palju , nii et need sildid - ja suur osa olid originaalid - ei öelnud mulle midagi . Ainult ühel ei olnud silti , aga see oli ka kõige peal . Leidsin , et minu rolliga ei lähe kokku nende karpide hulgas tuhnida ja tunnustavalt või põlastavalt noogutada . " Mehed läksid kalale , " ütles Zoe kohviga tulles ja kapist konjakit võttes . " Tahtsid mind tutvustada või ? " pärisin . Võibolla oli ta tahtnud ainult selgitada , et pidi seetõttu vara üles tõusma , neile võileibu tegema ja on seepärast nii kurnatud olemisega . " Pole vist oluline , " lisasin . Suudlesime , loiult , erilise huvita . " Et ainult oblasti tase ? " torkas ta irooniliselt . " Ja seegi endine ? Tahad öelda , et see pole midagi või ? " " Galina mõõtu see veel välja ei anna , " muigasin salapäraselt . Ja siis veelgi salapärasemalt : " Räägime sellest uue korra ajal. " " Uue ? " tõsines ta imestusega . " Uue ? Miša niipea ohje käest ei anna ... " " Sa muidu suhu võtad või ? " püüdsin juttu kõrvale juhtida . " Kui just ilusti palutakse , " vastas ta ikka veel poliitilistele intriigidele mõeldes . Viskusin põlvili : " Aga ma palun ju ! " " Lollpea ! " sai ta lõpuks naljast aru . " Kiimane rott sihuke ! - Rott , " kordas ta mitte enam nii koketselt . " Sihukese sa ostsid . " " Mina pole sind ostnud ! " Keskealine naine inetus ja kallis suvekleidis . " Mina sind ammugi mitte . Oleme armunud või ? " " Pask , " ütles ta konjakit rüübates . Jälle paras koht suudlemiseks . Patsutasime teineteist veel natuke , ilma riideid seljast võtmata . " Ma ei ole sind ostnud , " tuletas ta veel kord meelde , " naljakas , aga vahel äratad sa minus südametunnistuse . Ma peaks vahepeal helistama minema . " " Vahepeal ? " ümisesin kahtlustavalt . " Nojah . Plikale . " Kergitasin vaid küsivalt kulme , nii et ta selgitas : " Kas ma siis ei öelnud ? Tütrele , noh , üheksane . Ma tean , et ta saab hakkama , aga ikkagi . " " Pilti on või ? " Ma isegi üllatusin , kui kähku ta foto välja koukis . Nihuke täiesti ilmetu hiireke . Hea veel , et pioneerirätti ei olnud . " Tegelikult pean mina ka helistama , " tuli mulle mõte , " lähme käime ära . " Tallinn kostis igatahes selgesti . Muidugi tahtsin ma teada , kuidas mänguga on . " Igavesti lahe koht on , kus peletis jääb kuubikut keerama ! " Mul polnud sellest aimugi . " Ja kas sa selle said kätte , mille eest öeldakse " meile meeldib su mõtteviis " ? " Ei olnud saanud muidugi . Tunnistasin , et ma ei saa robotitest mööda . " See on lihtne , " öeldi , " tuleb tulekahju tekitada " Tüüp sai aru , et ma olen kimpus , ning meelega rohkem ei öelnud , soovitas vaid läbi astuda . " Ma olen puhkusel , " teatasin miskipärast lõpetuseks . Zoe alles kruttis oma numbrit . " Oota siin , ma tulen tagasi , " kinnitasin ma talle . Mix oli oma asutuses ja müüs tolgustele jäätist . Ma ei hakanud ilmast , ämma tervisest ega muust viisakast rääkima , vaid tulin kohe oma sooviga välja : " Kuule , kas sul on ühte kassetti , mida sul , noh , väga vaja ei oleks . " Mixi pilk langes kahtlevalt baarileti taga seisvale kassetireale . Minu pilk ka . " " Agfa " oma , punase kleepsuga . Kolmetunnist . " " Bossi asju ajad või ? " Noogutasin igaks juhuks . Minu meelest paistis tal seal reas kõikvõimalikke erisuguseid , ainult mitte sellist , mida mul vaja . " Kuule , miks Boss oma käe minu pealt ära otsustas võtta ? " See oli mulle üllatus , aga mul oli kassetti vaja . " Suurem ümberjaotamine ähvardab tulla , ja meil pole hetkel väge . Nii et ta loodab seda edasi lükata . Et ehk madala profiili hoidmine aitab . " Mix uuris mind kahtlustavalt ega astunud veel sammugi kassettide poole : " Soolo pole ju mingi tegija . " " Muidugi ei ole , " selgitasin talle , ise küll teadmata , mida nimelt . " Ma ju räägin . Suurem . Maailma . Ümber . Jaotamine . Ta annab sulle võimaluse ise pooli valida . " " Kellega siis ? Ja milleks tal kassetti vaja läheb ? " Aga need olid juba retoorilised küsimused , sest ta asus oma varusid üle vaatama : " Ja just " Agfat " ? " " Ja kohe , muidu pole kasu , " lisasin . Korraga lõid Mixi silmad särama . " Aga täpselt , " teatas ta ja kadus oma tagaruumidesse . Jäätisejärjekord hakkas kuuldavalt nurisema ja isegi ekraanil visklev Samantha ei paistnud neid lohutavat . Mix naasis esimesel pilgul üsna sobiva karbiga . " Mis sul siin on ? " küsisin viisakusest . " Täiesti perversne lugu . Bergmani " Fanny ja Alexander " , kujuta pilti . Üks sõber sokutas mulle , ütles , et pidi suur kunst ja puha olema . Nii sitta filmi pole ma veel elus näinud . Võite rahus üle võtta ... " Kartsin , et ta võib hakata filmikunstist pikemalt pajatama , ja pöörasin tänades minekule . Aga üks asi tuli veel meelde . " Kuule , ükskõik , mida Boss sulle ka öelnud on - kui sa ei ole meist homme hommikuks midagi kuulnud , siis otsi ta ise üles ja ütle ... " Ning nimetasin Zoe või õigemini kogu selle pesakonna aadressi . " Üks sõna , üks number , lihtne , eks ? " Jalutasime selle ühe sõna ja ühe numbri poole tagasi ja ma arutasin omaette , kui kaua kalalkäimine aega võib võtta , ning et Zoe peaks peale telefonikõnet sentimentaalselt meelestatud olema , ja et äkki on tema vend ja mees üldse homod ning teda kasutatakse ainult kattevarjuna , tütre olemasolu ei välistanud seda võimalust üldsegi . Lasin tal lobiseda , kuidas plika oli mingist sportvõimlejate laagrist tagasi ja vanaema juures esialgu päris rahul ja nii edasi , ning ise püüdsin samal ajal mingit keerulist küsimust välja nuputada . Vahepeal aga imestasin , miks ma nüüd nii lihtsameelselt lõksu jalutan . Aga lõksu ei olnud märgata , isegi siis mitte , kui kahe telekaga elutuppa tagasi jõudsime . " Kuule , kas te oma vennaga , kui te väiksed olite , läksite päris lõpuni või mängisite ainult arsti ja muud sihukest ? " pärisin nagu muu seas . " Sina ! Kuidas sa julged ! " Ta läks näost ära ja hakkas peaaegu tatti pritsima . " Ole nüüd , " rahustasin , " ma vestlen sinuga täiesti normaalsetest asjadest , lihtsalt tunnen huvi su lapsepõlve vastu . Istu maha , võta lonks konjakit ... " " Lapsepõlv oli õudne , " kinnitas ta , kui oli mu soovitust järginud . " Tõenäoliselt , " kehitasin õlgu , " ei saanud ju lasta teiesuguseid muude tolgustega koos mängida . " " Iga jumala nädal viis ta mind , isa tähendab , ratsutama . Kuuekümne kilomeetri taha . Ma vihkan hobuseid , siiamaani . Jumal , kuidas ma kartsin kogu aeg . Nad olid nii suured , ja see hais ... Ja üks kord nädalas käisin ma püstolit laskmas . Mis oli samasugune piin . " " Ratsaväe parimad päevad pidid selleks ajaks ju möödas olema , " imestasin . " Ma ei tea , mis tal vanal raisal mõttes oli . Kuni ta , jah , meist Nikiga teada sai ... " " Nii et ikkagi ? " " No ei olnud ju teisi lapsi , kellega läbi käia , ja poistel on see muidugi olulisem ka , ja me , noh , mõned korrad siis uurisime . Kuni tal ükskord läks lahti , noh . Ja ehmatas ise vist ka ära või mis see tal oli , pistis kilkama ja jooksis ära . Ema oli kodus , ma ei tea , kuidas ta aru sai , lõhnast võibolla . Ja isa keeras selle kõik minu süüks . Ma juba mõtlesin , et ta lööb mu maha ! Ja ei mingit ratsutamist ega laskmist enam , kella pealt kooli , kella pealt koju , ja kodus kästi majapidajannal mind kogu aeg jooksutada : korista seda , puhasta toda , õmble ja paranda ja koori kartuleid ... Ma palusin lausa põlvili , et võiksin edasi laskmas käia , ma lootsin , et saaksin mingitele võistlustele või midagi ja natukesekski kodunt ära , aga ei . Ma ei olnud Niki peale pahane , ma sain sealtpeale lihtsalt aru , et mehed on nõrgad ja oma riista ohvrid , aga ma ei saanud aru , mis õigusega isa mind litaks pidas . " " Vaaraode tasemel värk , " kiitsin . Vene keel on spetsiifiliste väljendite poolest nii rikas , et ma ei üritagi tema vastust siinkohal tõlkida . " Nii et andis kere peale ? " uurisin edasi , lükkasin ta naljatamisi diivanile kõhuli ja andsin laksu tagumikule . " Palja ihu peale ? " Ta ei puigelnud üldse vastu . " Ma ei ... mäleta . Tuli koju , ja ema ilmselt rääkis talle . Siis ta kuulas Nikit üle ja seejärel tormas minu tuppa . Rihmaga . Ja peksis mu lausa veriseks . " " Tuleta meelde ! Palja ihu peale ? " " Jah ... " Tõmbasin tal seeliku üles ja püksid maha , kuna ta lebas raskelt kõhuli , siis kärisesid need viimaks puruks . Rihma ma ei viitsinud otsida , laksisin käega . " Räägi ! Räägi temast . Missugune ta oli ? Kuidas te enne läbi saite ? Kuidas ta praegu välja näeb ? " Ega ma viitsinud ise ka sellest lobast üksikasju tähele panna - kuidas nad siin või seal suvitamas käisid või kui uhke oli olnud vaadata , kuidas vanamees jälle mingit kõnet pidas , või temaga koos paraadi vastu võtta ; koduse elu episoodidest sõitsid muidugi sisse ka armukadeduse noodid ema suhtes . Ta proovis küll leida mingeid negatiivseid lähtekohti - et kuidas vana higi järele oli haisenud ja nii edasi , aga leidis jälle ka mingi positiivse momendi . Kui mul käsi ära väsis , käsutasin ta rohkem urvakile ja lükkasin sisse , seejuures äärepealt unustades , et videokassett võib mul põuest kolinal põrandale kukkuda . " Räägi , räägi , " sundisin , " kirjelda teda . " Paksu ja vana parteibürokraadi väljanägemises ning totrates käitumismaneerides pole kõige vähematki erootilist momenti , aga Zoe oli nii pingul , et ma peaaegu ei märganudki , kuidas mul esimene kord lahti läks , igatahes lasin samas tempos edasi . Siis hakkas Zoe ka viiksuma ja vähkrema , aga ma hoidsin teda kõvasti kinni ja käratasin : " Sina ole vait ja räägi edasi ! " Mis polnud ehk küll kõige loogilisem , aga ta näis mõistvat , mida talt oodatakse . Need viiksatused ja võdinad hakkasid tal üha tihedamini peal käima , ma ei teagi , mitmenda korra pealt ta ohates lõplikult kokku vajus , enne seda oli ta igatahes jutustanud vastikutest punakatest karvadest , mis ta vanamehe kämmaldel olid kasvanud . " Niki - " pomisesin , " see oli su vanematest neljakümnendate lõpus üsna ettenägelik . " " Mis oli Nikolai Teises ettenägelikku ? " naeratas ta malbelt , " Anna ma ... " Ta pööras ümber ja hõõrus mul teise korra ka lahti . " Lase nüüd jalga . " Kasseti ära vahetamine oli siiski väike mustkunstitrikk ja tema tähelepanu hajutamiseks pidin ma pooliku konjakipudeli endale kaasa nõudma . Et sellega manipuleerides nagu kogemata kassetivirnale komistada . Õues ronisin ma üle kruntidevahelise plangu - pudeli ja kassetiga põues oli see päris tüütu - ja siis veel üle ühe ning sattusin hoopis teisele tänavale . Kohtamata ühtegi koera või nuuskurit . Kuidagi jõudsin supelranda . Istusin pingile ja tundsin end täiesti väsinuna . Mõtlesin , mis konjakiga teha . Juua ei tahtnud , viskaks õige minema , vilksas peast läbi . Siis otsustasin , et viin koju mõne tähtpäeva tarbeks . Ja tabasin end sellelt , et olen hakanud mansioni koduks nimetama - mõttes vähemalt . Ning hakkasin juba muretsema , kuidas ma selle oma verandale toimetan , nii et keegi teel nahka ei paneks . Kusjuures alles äsja olin tahtnud seda minema visata . Sihuke mõtete virvarr . Tuli loll idee piki mereranda mansioni minna . Loomulikult sattusin roostiku , raba , võsa ja muu jama otsa ning pidin ringiga taanduma , mis mind sugugi reipamaks ei teinud . Lõpuks mansionile lähenedes oletasin , et kõik on nagunii linna peale läinud ja et pikutan kõigepealt - enne mängu kallale asumist . Aga ei läinud läbi - Kalanägu istus maja ees . Ilma päevavarjuta . " Sind on valvesse pandud või ? " imestasin . " Ei ole minu tugevaim külg . Kus sa hulgud ? Boss otsis sind taga . " Kehitasin õlgu . " Uudiseid tead või ? " tahtis Kalanägu teada . " Mõningaid , " vastasin ebamääraselt . " Liia on kadunud . Ja Soolo lõi lahku ning meelitas kohaliku tuumiku kah enda poole , " valgustas ta mind . " Ja Boss otsustas Mixi asutuse saatuse hooleks jätta , " lisasin . " Just nimelt . Ning varsti pärast seda lähed sina Bossi nimel Mixilt kassette küsima . Segane värk , mis ? " " On küll , " nõustusin , " keegi on majas ka või ? " " Sul muidu autoload on või ? " küsis Kalanägu vastu . " Ei ole . " " Söödaks oleks võinud sind sellegipoolest kasutada , " arvas Kalanägu kuidagi pahaendeliselt , " mitte et ma Albertist oluliselt rohkem peaksin . " " Mis Albertiga on ? " pöördusin üle õla tagasi . " Ei tea . Pole veel toodud , " kehitas tema omakorda õlgu . Tümpa oli majas ja selgitas : " Nad läksid tiirutama . Albi Bossi autoga ees ja Väike ning Boss teise autoga järele . Et kas keegi peaks hakkama Bossi auto suhtes , kuidas sa seda ütledki , ebatervet uudishimu üles näitama . " " See on ju hea , kui Boss on kohaliku autoinspektsiooniga jälle ühise keele leidnud , " oskasin vaid öelda . Läksin panin arvuti käima ja tuletasin telefoni teel saadud näpunäiteid meelde . Leidsin õige katkestusseisu , puhusin vilet - jah , kes oleks võinud arvata , et selle tühise vile eest saadetakse järgmises seerias terminaator <arv> <arv> bukazoidi sisse nõudma . Terrorielukas tungis läbi kivi ja jäi tõesti talle visatud Rubicu kuubikut kruttima , kohtlane naeratus näol . Ja punkte tuli mulle juurde . Mängisin sealtmaalt siis kõik uuesti läbi . Teine kord on muidugi lihtsam mõnda asja läbi teha , aga mõnikord on tüütu ka . Boss ja Albi jõudsid tuppa siis , kui ma just mängleva kergusega pumba vastu seina surusin ja selle otsas kõõlusin , kuni mu all happevann avanes - ja jälle sulgus . " Mõningane edasiminek , " nentis Boss erilise huvita . " Siin on nüüd mõned sõbrad , kes edasiminekut takistavad , " demonstreerisin neile punaseid kohmakaid valveroboteid . Panin peldikupaberirulli prügikasti - mida , naljakas küll , kogu aeg olin ju igaks juhuks taskus kaasas kandnud - ja torkasin tule otsa . Sireen hakkas huilgama ja mingi automaatsüsteem laest vett pritsima . Nii et mu lõkkeke kustus õige pea . Aga nagu hetk hiljem selgus , olid selle piserdamise käigus sisse kõrbenud valverobotite skeemikesed , ja nad ei teinud minust enam väljagi . Vasakut kätt oli tupik , paremal uks . Ukse taga suur ruum , ruumis poodiumil pahade pealik , ümber poodiumi aga tema salarelv kogu teadaoleva tsivilisatsiooni hukutamiseks : miljon täpselt ühenäolist , naeratavat , krimpleenülikonnas rändkaubitsejat , juba sisse pakitud ja teelesaatmiseks valmis . Vajutasin F<arv> , et seisu salvestada , ning pöörasin end koos tooliga Bossi poole . " Äkki oli see viga . Või isegi kaks viga . Esiteks , nad ei teadnud teisest autost senini midagi . Teiseks , nad ei teadnud Albist midagi . Võibolla ei teadnud , tähendab . " " Kes " nad " ? " mängis Boss lolli . " Hea küll , " nõustusin . " Mina olen paranoid . Mina olen arvutimängudest segi läinud . Mulle lihtsalt tundus , et ümberringi midagi toimub . " Pöörasin uuesti mängu poole . Pahade pealik avaldas nördimust , et jälle pole tema alluvad suutnud minuga midagi lõplikku ette võtta . Siis aga naeris parastavalt ja küsis , kas ma olen kuhugi minemas või . Ja lisas , et ärgu nähku ma vaeva , kuna tsivilisatsiooni saatus on juba otsustatud . Tema poolt otsustatud , nimelt . Ruumist ei paistnud eriti kuhugi pääsevat . Tema poodiumilt , kus ta oma elektroonikavirna taga istus , viis küll mingi purre kuhugi , aga nagu ma poodiumitrepile astusin , lülitus mingi kiir sisse ja pihustas mu aatomiteks . Vajutasin ruttu F<arv> ja võtsin eelmise seisu tagasi . " Me saime ühe kahtlase auto teada küll , mis nagu sama marsruuti kippus tiirutama , " kiitis Albert oma sisukat päeva . " Hall <arv> , numbrimärgiga ... " meenus mulle ühel õhtul mansioni läheduses nähtu . " Ei . Oota , see ka või ? Miks sa nii arvad ? " Selgitasin , millistel asjaoludel seda masinat olin kohanud . " Miks sa siis arvad , et me vea tegime ? Ise oled sa ju ka arvanud , et väike jõudemonstratsioon kulub ära , " meenutas Boss minu ilmselt Väikse poolt vahendatud arvamust . " Ja demonstreerisid siis või ? " " Ei veel , aga nüüd ma vähemalt tean , kellele seda tuleks teha . " " Õigus . Tee midagi . Mul on tekkinud veendumus , et mõni osapool loobub kiiresti hädavareste teenustest . Selliste , keda tabab valel hetkel päikesepiste või kelle auto läheb valel ajal rikki või ... Tee ükskõik mida , ainult ära viska süütevedelikuga pudeleid ühe teatava maja aknasse . Aadressil ... " nimetasin koha , kus Zoel külas olin käinud . " Ära viska , eks , vara veel . " Boss jäi mind peaaegu sama jahmunud näoga vahtima , nagu oleksin talle Rubicu kuubikut pakkunud . Nii et sain viisaka pausi järel lisada : " Räägi parem , mis veel uudist on ? " " Nagu sa ei teaks . Liia kadus äkitselt uttu , isegi enamik hilpe on toas alles . Pole ka Tallinnas välja ilmunud . Lihtsalt kadunud . Ning Soolole tuli järsku pähe koos mõne kohaliku vennaga linnakese litsid maksu alla panna . " " Täiesti loll idee , " näitas Albert oma erudeeritust , " nad ei muretse ju klientuuri , nõuavad ainult kultuurikeskusse pääsemise eest raha . " " Eks uus tegevusvaldkond taha harjumist . " Ja siis tuli mulle meelde : " Kuule , Boss , seda äri pakuti ju kõigepealt sulle , Soolo oli ka juures . Ning sina ei võtnud vedu . " " Ma ütlesin talle nüüd ka , et mina selles äris ei osale . Aga kui ta kohalikud ära ahvatles , pole õigupoolest sellekski mehi , et mansioni kaitsta . Kui seisuks peaks pöörama . " " Aga mis Liiaga on ? Kas on põhjust eeldada , et ta igast oma käigust peaks sulle aru andma ? " Boss ohkas demonstratiivselt . " Seleta nagu lapsele . Liia küsis minu käest , kas ma ei tea mõnda sellist tööd . Suveks . Nii et mina hankisin talle selle koha . Kui ta nüüd firmat alt vedas , on see kõigepealt minu plass . Alles seejärel tema enda või kellegi kolmanda oma . " " Kas sind ei lasta enam kultuurikeskusse sisse või , " täpsustasin , " mul tegelikult ükskõik , ma võin ka töölissööklas putru süüa , mina olen vähenõudlik . " Et ma ettevaatamatult enda isikut olin maininud , tuli Bossil midagi muud meelde . " Ja mis kuradi äri sa minu nimel veel Mixiga ajasid ? Jalamaid vii kassett tagasi ! " " Ta ise ütles , et ei hooligi " Fanny ja Alexanderi " loost nii suuremat . Küllap ei aja kõvaks . " " Ja sina hoolid , jah ? Olgu tagasi viidud . Üldse hakkab mul sellest urkast kõrini saama , " tegi ta lühikese kokkuvõtte . " Õhtusöök on serveeritud , härrased , " ilmus Väike uksele . Minu arvates väga õigeaegselt . Väike oli jälle kuskilt väga mõnusat suitsusinki saanud ja selle köögilauale viiludeks lõiganud . Minule küll maitses . Eks mõni oli võibolla rohkem restoraniga harjunud , aga ju siis oli otsustatud , et täna sinna ei minda . Söögi juurde käiva napi vestluse käigus sõimati peamiselt Soolot . Kui olin kolm suurt singileiba ära söönud ja tegin endale parajasti neljandat , otsustasin Bossi lohutada . " Muidugi on sul muidki muresid peale totra arvutimängu , aga ometi oli sul ju sellekohane kokkulepe või isegi kihlvedu , eks ? " Boss noogutas , suu sinki täis . " Ja mitte mõne sitapeaga , " jätkasin , " vaid asjaliku inimesega , ma usun . Umbes sellisega , nagu sa ise , on ju ? Kutsu ta õige siia . " " On sul siis valmis või ? Ei paistnud nagu sedamoodi . " " Võibolla saab varsti valmis kah . Ja ma ei tea su kihlveo tingimusi . Aga oletame , et muud mured kipuvad üle pea kasvama . Ei hakka veel , aga oletame . Kutsu ta siia , et seniseid tulemusi võrrelda . Nädalavahetuseks . Ehk on tal sõpru ka . Nii paar autotäit . Mängime mängu ja arutame maailma asju . Et kõik , keda huvitab , näeksid : elu mansionis käib täie hooga . Rahvast tuleb muudkui juurde , kõik sellised reipad ja teotahtelised . Võibolla tuleb mõnele pähe uurida , kuidas Soolo oma uues ametis toime tuleb . Tuleks ju kontrollida , eks ? Ja mine tea , mis veel võib pähe tulla , kui hulk elurõõmsat rahvast koos ... " " Ära arva , et sa midagi uut välja mõtlesid , " torises Boss , " ja mis aadressi sa ennist nimetasid ? " " Ah , seal lihtsalt pesitsevad praegu need kaugelt tulnud suvitajad , " teatasin hooletult ja toppisin suure leivatüki osavõtmatult suhu . Lõpetasin söömise ja tõusin püsti . " Muuseas , Boss , ole hea , tule korra mu kamorkast läbi . Mitte et mul teie ees , härrased , mingeid saladusi oleks , aga see on nihuke eraviisiline küsimus . Või palve . " Läksin verandale ja istusin madratsitele . Natuke jahe oli ja natuke õudne . Pimedas . Mõnest hetkest aimad ette , et see jääb tükiks ajaks meelde ja see tundus just selline . Puude oksad akna taga hämaras õõtsumas . Alles ma olin all igavesti enesekindlat juttu ajanud , kuigi tegelikult ei teadnud midagi . Nagu mängus . Hea rahulik koht F<arv>-le vajutada , et teine kord uurida , mida tegelikult oleks pidanud tegema . Ega Boss lasknudki end väga kaua oodata . " Pime sul siin . Mis siis oli ? " " Mixi juures saab show varsti otsa , eks ? Tänaseks . " " Noh ? " " Ja veidi aega kulub tal siis poe sulgemiseks ja toa kraamimiseks . " " Tõenäoliselt . " " Lähme käime tema poolt läbi . Kui tal tuba juba tühi on . " " Ei julge üksi linti tagasi viia või ? Mis sa sellega üldse teha tahtsid ? " " Äkki on mõnel kohalikul kutil videot . Kellega sa hästi läbi saaksid . Kes ei küsiks , mida me vaadata tahame . " " Ei tea . Kui mul sommid siin olid , käisime ka Mixi juures . Kas sa tahad keset ööd peremehe toast välja lüüa , et meie hakkame nüüd videot vaatama , nii või ? " " Umbes nii . Olgu siis pealegi Mix . Konjakit tahad niikaua ? " ulatasin talle oma päevase saagi . Boss võttis lonksu . " Korralik mark . Mis mängu sa üldse mängid ? " Justkui ajatäiteks . " You name it . Tegelikult on see sinu mäng . Mul endal pole mingit mängu , mida mängida . " Vahel - ja iseäranis pimedas - võib tunduda , et inimesed saavad hetkiti üksteisest aru . " Veider tüüp oled , " arvas Boss . " Just enne , kui sa mu ühikast üles otsisid , olin ma mõtisklenud , kas puua end kohe üles või oodata veel natuke , " tunnistasin . " Seda veidram , " leidis Boss ja lonksas veel korra , " võtad ise ka või ? " Rüüpasin veidi . Päeval olin rohkemgi joonud , siis ei juhtunud midagi , nüüd lõi korrapealt sisikonna soojaks , sink ja puha . " Vahel on ka veidraid tüüpe vaja . Kui on , muidugi . Ma pole lihtsalt leidnud ühtegi mängu , mida tõsiselt võtta . Seda naljakam , kui tõsiselt sina enda oma võtad . Mitte otsesõnu naljakas , tähendab . " Naljakas " on põlvkonnaomane märksõna millegi positiivse tähistamiseks , ja ma pole kindel , kas just minu põlvkonna oma . Lühidalt , ma olen sinu poolt , ma ei tea ise ka , miks , ja sa võid mind praegu usaldada . Isegi kui meid juba Mixi juures keegi ootab . " Teel Mixi juurde ei kohanud me peale paari joodiku kedagi ja kohale jõudsime ka just õigel ajal , Mixi dessantväelane suunas viimaseid külastajaid koduteele ning üritas ka meid mitte ära tunda : " Kõik , pood kinni , kaasa ka ei müü ! " " Meil on peremehega üks jutt , " kuulutasin . Alandlikult . Boss ei öelnud üldse midagi . " Näe , olete teineteist üles leidnud , maailm on väike , " kuulutas Mix mitte ilma sarkasmita . " Kuule , me aitame sul ruumi korda teha , me tahaks lihtsalt üht kassetti vaadata , nelja silma all , võibolla ma olen loll , aga mulle tundub , et seeläbi võiks mõni viimase ajaga tekkinud probleem ehk selgemaks saada , " lunisin . Ma ei tea , kust ma seda võtsin . See on puhtalt mängu-loogika : kui kuskil on midagi ripakil , siis tuleb see kaasa kahmata , varem või hiljem läheb seda tarvis , ole ainult mees ja arva ära , kus nimelt . Mix ja Boss kadusid tagaruumidesse , tassisin koos dessantlasega mustad nõud kraanikaussi hunnikusse . " Las jäävad ööseks pealegi , " arvas tema , siis käisime veel lapiga ka leti ja lauad üle . " Eraseansside eest on eritasu , " ütles dessantlane ja kadus minema . Mõningase kohmitsemise järel sain süsteemi käima ja panin kasseti sisse . Tuled kustutasin ruumis ka millegipärast ära . Selle koha pealt , kus lint seisis , oli see täiesti tühi ja edasi kah . Kasutamata alles . Kerisin tagasi - ma ei oska video peal hinnata , kui palju nimelt . Vajutasin käima . Oli küll . Liia , tähendab . Kerisin veel . Ikka oli . Siis veel . Seal olid juba mingid muud tüübid . Kerisin edasi , kuni leidsin Liia etteaste alguse . Kõhklesin hetke . Liia meeldis mulle , ausalt , aga see ei olnud ju minu mäng ja ma ei saanud sinna midagi parata . Läksin kutsusin Bossi . Ma ei ole kindel , kas see käis ka Liia juurde või oli lihtsalt pulli pärast lindile jäänud - see , kuidas mingid kämblad suurt hulka paberraha lugesid . Igatahes oli see just enne , kui Liia tuppa astus ja riidest lahti võtma hakkas . Mida oli isegi kolm eri versiooni , vahepealsest riietumisest oli vaatajaid säästetud . Esimene kord oli üsna emotsioonidevaeselt ja vähese liikumisega . Teine katse oli püüdlikum - ning niiviisi üle pingutatud . Kolmas kord tegi ta minu meelest juba trotsiga ja seetõttu oli kaadrites ka eluvaimu sees . Taustaks , muuseas , oli sama tuba , kus minagi päeval olin viibinud . Kui strippari-roll rahuldavalt läbi sai , ilmus kaadrisse ka meesolevus , õieti küll diskreetselt ainult alumine pool temast , kellel Liia siis püksid alla lasi , et teda seksuaalselt rahuldada . Seejärel näis tegu olevat veel teisegi , samuti üsna diskreetselt filmitud mehega . Kes üritas Liiat seksuaalselt rahuldada . Või vähemalt ennast . Vastupidiselt žanri spetsiifikale ei saanud vaatajad selles siiski päris kindlad olla . Siis oli filmitud veel mõnesid asendeid paarikaupa ning suures plaanis ka Liia intiimseid kehaosasid . Kaameratöö oli viletsavõitu , ilma spetsiaalse koolituseta ei saakski vist keegi esimese korraga kohe kaamera jaoks töötada : argieluline seks ei ole visuaalselt atraktiivne ja vastupidi . Nii et Linda Lovelake'i või tädi Teresa mõõtu ei andnud Liia kuidagi välja , tal ei tulnud pähegi näiteks juukseid näo eest kõrvale lükata , et vaatajad miimika kaudu tema rikast tundeelu saaksid jälgida . Võibolla on küll ka režissööri mure filmimise käigus sellele tähelepanu osutada . Tegelikult tundsin ma end selle seansi käigus ebamugavalt . Vastuoluliselt . Mõni koht mõjus stimuleerivalt . Tähendab , ma leidsin end kujutlemast , kui meeldiv võinuks ise Liiaga sellises olukorras olla , iseäranis ilma kaamerata . Aga enamik aega oli Liia siiski - noh , semu , kes oli sattunud lolli olukorda . Ja seepärast ma siis püüdsingi keskenduda rohkem filmitehnika ebakohtadele . " Laseme korra algusse , " ütles Boss , kui ekraanile vaid must-valge virvendus jäi . Mul tekkis juba kahtlus , et ta tahab kõike uuesti vaadata ; mina küll ei tahtnud . Aga Bossi huvitas , mida veel on vääriliseks peetud lindile jäädvustada . Mõned tundmatud kujud maalilisel taustal - tüüpilised turisti-võtted . Mõne minuti jagu Tallinna vaateid . Ja veel paar episoodi tütarlastega . Põgusamad kui Liiaga - ja ei olnud nad tõtt-öelda ka nii kenad . Või oli operaator vahepeal juurde õppinud . Boss surus kasseti põuetaskusse ning käis taga Mixi juures - ilmselt maksis lindi ja " aparatuuri kasutamise " eest . Väikelinn oli inimtühi ja öö päris soe . Talutav vähemalt . " On see originaal või koopia ? " küsis ta millegipärast . " Originaal , " kinnitasin . Ega ma ei tahtnud , et Boss lindi päritolule tähelepanu pööraks , seepärast asusin kuuldavalt arutama : " Üks võimalus - pärast etendust löödi ta maha , lõigati tükkideks , topiti kotti ja uputati ära . Ei usu . Teine võimalus - ta teenis sellega nii palju raha , et võib suvi läbi muretult elada , milleks siis veel mingi töökoht . Õigem , aga kah mitte päris . Sa muidu ise ta'ga maganud oled või ? " " Ei puutu asjasse , " vastas Boss tõredalt , " kuhu ta siis sinu arvates kadus ? " " Sinuga olid tal , jah , tõenäoliselt teistsugused suhted , aga - kas ta oli regulaarselt sellises äris tegev ? Mina teda ju ei tunne . " " Et kas ta oli " Viru " lits ? Ei olnud . Tal oli talve jooksul paar soliidset tuttavat , kes tegid talle vahel mitte päris omakasupüüdmatuid kingitusi , aga noh - kui ta oleks perse müümisest elanud , poleks ta ju minu käest tööd küsinud . Suveajal veel pealegi . " " Oletame , et ta pidas eelnevalt ka seda episoodi millekski tavapäraseks . Natuke seksi sümpaatsete inimestega , millest võib tulugi tõusta . Igatahes tundus ta toimivat üsna vabatahtlikult . Aga kaamera tuli talle ootamatult . Ja lint on võimalik ... blackmail , kiristys , väljapressimine . Ma oletan , saadud kogemus oli talle sedavõrd ebameeldiv , et ta lihtsalt põgenes . Võimalike seda meenutavate detailide eest . Et kuskil kaugel endale korrata : seda pole iial juhtunud . " Selgus , et Bossile oli minu nimetatud aadress meelde jäänud , ma ei usu , et me juhuslikult oleksime oma jalutuskäiguga lähikonda sattunud . " Kuradi raisk , " ütles Boss , " tahaks midagi lõhkuda või trampida või ... " Trampimise tuju läks tal peagi üle , sest maja poolt kostis valju jutukõminat ja paistis ka tulekuma mingist lõkkest või kaminast . Mulle tundus , et selle tule ümber vesteldi kalade püüdmisest ja puhastamisest , aga ma võisin ka eksida , sest päris ligi me ei läinud , pöörasime tagasi mansioni poole . " Kust sa said selle lindi üldse ? " tuli Bossile viimaks siiski meelde küsida . " Kasutades meespere kalalkäiku , astusin majaprouaga seksuaalvahekorda , kuni ta kurnatusest teadvuse kaotas . Ja vahetasin lindi ära . " " That's cool , man , " leidis Boss , " but how'd you know about the tape in the first place ? " " Just a lucky guess , I'd think . But for sure they'll miss the tape one day . " Ma oleks tahtnud veel lisada , et hiljaaegu oli olnud kahtlusi minu lojaalsuse ja kasuteguri suhtes , nüüd olin teinud midagi üsna konkreetset . Aga see oli liiga keeruline mõte inglise keeles väljendamiseks ja nii ma olin parem vait . Polnud ka üldse kindel , kuidas just Boss seda konkreetset tegu hinnata oskas . " Pullilt segased ajad on tegelikult , " mõtiskles Boss , kui juba tuttaval metsateel olime . " Ma nägin hommikul üht kohalikku asjameest , kes kinnitas , et see autoga jama oli eksitus . Ei jätnud aga kohe lisamata , kuidas ma talle kasulik saaksin olla . Jäi mulje , et nad on seal nõus kõigile ja kõike müüma , nii palju kui jaksavad . Ettevaatus on kadunud . " " Segastel aegadel on see reegliks , et väikesed ametnikud kõike ja kõiki müüvad . Tulevik on ju tume , " püüdsin filosofeerida . " Ma ei tea , kas sa lehti loed , aga me saime ju uue kardinali . Ning ilmalik võim ei maksa nagunii midagi . Nii et tõesti on kõik need , kel käsi riigi taskus - kas siis otse või mingite privileegide kaudu - , praegu ärevil . Keegi ei tea , kas jääb kohale , tõuseb või langeb . Kõige õudsem nende jaoks ongi see , et uus kardinal ei tee veel midagi . Pajatab mälestusi troopikamaadest . " " Mis ajalehtedesse puutub , siis olen ma sealt juba kolm aastat lugenud otsustavatest ümberkorraldustest kogu riigis . Mida ma väljaspool leheveergusid pole märganud . " " Ei , aga äkki keeravadki midagi ära . " " Sina oled ärimees , sinul on vaja olusid arvestada . Mina olen neeger . Ja paremaks pole kunagi midagi muutunud . " " Äkki tuleb midagi . Marsime kõige täiega Liidust välja . Ära naera midagi . " " Nagu mujalt maailmast poleks tulemas tüüpe , kes siis , juba mitte rublade , vaid pärisraha eest su sõbratare mõnitavad ja su sõpru sinu vastu pööravad . " " Enda eest tuleb väljas olla . " " Seepärast ma sulle lindi tõingi . Muuseas , need praegused tüübid on siiski au , mõistus ja südametunnistus , aga kapitalistlikud haid pole sellistest mõistetest kuulnudki . " Kutid olid mansionis magama keeranud , ei mingit valvet . Jõin oma verandal viimase konjakitilga ära , nii et hakkas täitsa ükskõik , kas mingi jõuk tuleb öösel mansioni maha põletama ja linti konfiskeerima või mitte . Juba poolunes mõtlesin millegipärast , et mida suuremad ümberkorraldused - ja kui juba Boss sellele mõtles , siis pidi midagi tõesti toimuma - , seda kiiremini läheb kõik põhja . Häving ja kaos . Nentisin seda lausa rõõmuga , või vähemalt kahjurõõmuga . Et mina olen niigi põhjas , aga kõigile neile , kes seni hästi elanud , saab see vast üllatus olema . Siis avastasin endal ka stereotüüpset mõtlemist , nimelt sähvatas korraks pähe , et läheks linna , abielluks krohvijaplikaga , hakkaks üldse korralikuks inimeseks . Kui kõik muutub , peaks ju igaühel võimalus olema uuesti tühjalt kohalt alustada . See oli niivõrd tobe , et naersin enda üle kõva häälega , ja jäin seepeale magama . Ärgates oli tunne , et mansion on ikka põiki üle mingite veesoonte ehitatud . Või vähemalt veranda . Üsna ebamugav tunne igatahes . Lisandus veel kahtlus , kas polnud eile ikka mitte pahaksläinud konjakiga tegemist . Ergutasin end valju häälega tõusma ja algaval päikesepaistelisel päeval tervise eest paremini hoolt kandma . Sellest hoolimata ei tundnud ma mingit ergast huvi ümbritseva maailmaga kontakteerumise vastu . Mitte et unenäod selles suhtes alternatiivi oleksid pakkunud . Vähemalt ma ei mäletanud , et oleksid . Köök tundus nii kaugel olevat . Albi tuba oli piisavalt lähedal , et seda eesmärgiks võtta . Tukastas alles . Ei mingit muret . Lülitasin masina sisse ja tundsin kohe , et juba seegi oli liiga suur jõupingutus . Albi tegi silmad lahti : " Mis asju sa eile öösel veel Bossiga ajasid ? " " Küsi Bossi käest . " " Kahju öelda või ? " Ma olin juba tähele pannud , et mida iganes ma ka kellelegi ütlen , tuleb see moonutatud kujul ringiga tagasi . " Boss ütles mulle , et õige pea tõmmatakse kompartei targal juhtimisel vardasse sinimustvalge lipp , eraldutakse vennalike riikide ühtsest perest ning taastatakse vabariigiaegsed omandisuhted . Mina muidugi algul ei uskunud , kuid ta veenis mind lõpuks . Tõsi , see võttis aega . Aga küllap sa tead seda endagi kogemustest . " " Jama ajad . " Albi oli lausa silmadki kinni lasknud . " Ise oled loll . Kas sa siis poliitika vastu huvi ei tunne ? Lehti ei loe ? No hea küll , valetasin , jah , natuke . Muidugi ei taastata omandisuhteid vabariigiaegse seisu järgi . Kompartei liikmed saavad kahtlemata rohkem , sest nemad on rohkem kannatanud . Kujutleda vaid , milliseid kompromisse nad kogu aeg on pidanud tegema , olles seesmiselt sügavalt veendunud vabariigi annekteerimise ebaõigluses ja kommunistlike ideaalide petlikkuses . " Mu enda organism reageeris lollile jutule palju valulisemalt kui unine Albi . " Muuseas , minu lepingulise töövahekorra lõpptähtaeg siinses firmas läheneb kohutava kiirusega , " teatasin seepärast ja tatsasin kööki . Väike istus ja luges seal jälle mingit kapsastunud kriminulli . " Surume kätt , Väike ! " " Söö enne kõht täis , düstroofik , " ei teinud ta minust eriti välja . Eks ma siis sõin . Läks paremaks küll . Eriti kuuma tee joomisest . " Õlut ka tahad või ? " Pilku tõstmatagi oli Väiksel ilmselt selge pilt , kaugel ma oma hommikusöögiga olen . " Aitäh , ei hooli . Õigupoolest ma tahaks krabisalatit . Ja rabarberikooki . See on muidugi matslik maitse , aga muud ei tule praegu pähe . " " Miks sa ennist kätt tahtsid suruda ? Või tahad ikka veel ? " " Ma tahtsin vaid veenduda , et sa oled heas füüsilises vormis . Peatselt lähenevale hea ja kurja viimsele võitlusele mõeldes . " Natuke aega istusin veel mansioni trepil ja nautisin loodust . Nii hea ja rahulik oli ja mõnus suvepäev oleks võinud olla . Oligi , muide . Väliselt . Tuli tööle hakata . Sisenesin pahade pealiku komandopunkti ja üritasin klaasinoaga katki lõigata totralt naeratava sünteetilise müügiagendi kapslit . Aga neid pidi olema umbes miljon ja kui nuga esimeselegi peale ei hakanud , siis vaevalt ma ülejäänutegagi hakkama saaksin . Nihkusin ettevaatlikult trepist üles , aga kui ma mingi kriitilise piirini jõudsin , lülitus kiir sisse ja pihustas mu aatomiteks . Ju siis tuli välja kannatada . Selgus , et nii oligi mõeldud . Pahade pealik teatas usalduslikult , et tema enda kallal tehtud eksperimendid on tervise ära ruineerinud ning ilma kunstliku vereringe ja kopsudeta ei saa enam kuidagi hakkama . Eksperimente oleks aga veel hulgaliselt mõttes . Nagu seegi , kuidas elusolendit aatomiteks võtta ja palju väiksemal kujul uuesti kokku panna . nagu minuga parajasti juhtuski . Muutusin umbes sõrmepikkuseks , siis pandi mind klaaspurki ja sellega koos riiulisse . Et ma ei pääseks paha tegema või nii - sellal kui kogu teadaolev tsivilisatsioon salakavala plaani abil kaoseks muudetakse . Aga kui see korda läheb , lubas peletis mu riiulilt maha võtta ja uusi katseid korraldada . Nii et istusin klaaspurgis . Aga selle vastu oli mul vastav abinõu ju klaasinoa kujul ammugi olemas . Tegin purgi küljesse augu ja ronisin välja . Riiul oli vist osa pahade pealikut elus hoidvast masinavärgist . Igatahes , kui piki riiuliserva sibama pistsin , komistasin jämedatele torudele , mille kaudu väga hõlpsasti veri ja hapnik võisid liikuda . Nende torude peale mul jõud ei hakanud - kavalus ka mitte - , ja kui ma veel mõned sammud olin astunud , tabas mind hirmsuur rusikas . Lõi mu laiaks . Nagu kärbes auto tuuleklaasil , parastati . Sihuke värvikirev lärakas jäi jah . Üsna kuulsusetu lõpp . Vaatasin , et Albi vedeleb voodis ja sirvib mingit raamatut , tundmata minu tegevuse vastu vähematki huvi . Nõudsin , et ta ligi astuks , ja tegin kogu asteroid-kindluse uuesti läbi . Ma ei tea , miks . Ma isegi kahtlesin hetkeks - olid ju need teadmised , iseenesest napid ja tühised , ainsaks põhjuseks minu mansionis pidamiseks . Või ma tahtsingi juba minema pääseda ? Otsustasin , et minu peamiseks ajendiks oli Albile tõestada , kui tark ja kaval ma olen . Et siis rahuliku südamega nõu küsida . Sest tegelikult oli see , jah , Albi , kes pärima hakkas , et mis triibud need seal taga on . Klaaspurgi taga nimelt . Uurimine osutas , et tegemist on jahutusribidega . Selleks ajaks oli raudselt kindlaks tehtud , et riiuliservapidi edasi jooksmine lõpeb kas rusikahoobiga või riiulilt alla kukkumisega , mis on samaletaalne - ja see neetud riiul oleks mulle normaalolukorras vaevalt rindkereni ulatunud . Roni mööda jahutusribisid , ütlesin üsna lootusetult . Kui ma kuskile ülemisele servale peaksin välja jõudma , mida ma siis päkapikusuurusena sealgi peale hakkan - küllap öeldakse jälle : see ei aita sind , loll humanoid . Või et ei ole hüppamise koht . Aga öeldi hoopis , et ma ei olevat ronimiseks õiges kohas . Otsisime seda õiget kohta tükk aega , kuni järsku puges mehike vupsti ! ribide vahelt läbi . Hämaruses paistis mingi pumba ja voolikuga masin - ja selle taga oli nupp . Nupule tuli muidugi vajutada . Siis öeldi , et kui ma kohe uuesti ei vajuta , võib pahade pealik ju ilma oma vereringeta ära surra . Mul ei olnud selle vastu tõtt-öelda midagi ja ma pugesin ribide vahelt jälle välja . Lausa ootasin juba riiuli serval turnides uut rusikahoopi , aga kui seda ei järgnenud , jäin uskuma , et mul on tõesti õnnestunud tüüp välja lülitada . Pääsesin nüüd juhtpuldini - mille kasutamine oli päkapikkudele küll komplitseeritud , ja läks korda ka ennast selle abil normaalsuuruseni kasvatada . Kuna nüüd enam kedagi segamas polnud , osutus võimalikuks ka pahade kurikaval plaan viimasel hetkel peatada , tülikam oli see , et kokku varisedes oli see vastik jõudnud sisse lülitada mehhanismi , mis kogu asteroidi poole tunni pärast õhku pidi laskma . Noh , mitte et ma sinna elama oleksin tahtnud jääda , aga võis aimata , et läheb kiireks . Mis muud kui F<arv> . Vajaminevatest asjadest oli mul veel hapnikumask puudu , aga seegi jäi nüüd kohe teele ette . Tõsi , pähe panna oli seda raske . Kuidas ma ka ei üritanud , ikka järgnes vastus : teeme näo , nagu paneks , aga ärme tegelikult paneme ... Aga kui tegelikult ei pannud , siis ei pääsenud ühest pragunenud koridorist läbi , seal kippus nimelt vaakum võimust võtma . Mingi jama . Lasin mängu debugeri alt uuesti käima ja tuhnisin võimalikud teated üle . Kõik need halvad juhtumid , mille ohvriks ma olin langenud , ja siis , et ohtlikust kohast möödapääsenult võiksin ma maski jälle peast võtta . See teeb õudselt vihaseks . Tead küll , mida ja kus tegema peaks , ning ometi ei õnnestu . Jätsin Albi nuputama ja läksin kolama . Majas ei paistnud kedagi . Kalanägu oli väljas valvepostil . " On sul homma nüüd hoidetuna või ? " uuris ta sõbralikult . Ju tal oli igav . Kehitasin õlgu . " Kas on oodata provokatsioone ja sabotaaže , mis mind õhtutundidel võiksid eksitada ? " " Homme on oodata vastasvõistkonna päralejõudmist . Nii keskpäeva paiku . " " Lahe , " noogutasin ja läksin majja tagasi . Peale muu oli veel palav . Lõikasin endale sinki ja läksin arvuti juurde tagasi . Poolest leivast elab inimene tegelikult ära , ja kui mingit lihavärki ka saab , siis elab isegi hästi . Kogu see hapnikumaski-pull tuli muide süntaksist . Noh , et reaalset keelt kõigi oma reeglitega on kompuutrile siiski raske selgeks teha . Eriti kui eesmärgiks on mäng ning mitte mingite öeldistäidete ja sihitismääruste - või mis nad seal on - perfektne kasutamine . Tüütu koht , aga kui ma selle ära tabasin ning järgmisse koridori jõudsin , oli õhtu käes . See oli pikk ringkoridor , mille ühes sektsioonis olid luugid . Luukide taga olid päästekapslid ja ühe sääraseni pidin ma ilmselt jõudma , sest kogu krempel ähvardas mõne minuti pärast õhku lennata . Ainuke segav asjaolu oli valverobot . Mitte sihuke tolgus , mis ennist vee pritsimisest rikki läks , vaid märksa raevukam . Vaevu jõudsin luuki avavale nupule vajutada , kui see peletis mulle kallale tormas . Ja minust väiksed tükid tegi . Püüdsin teda kõige kaasasolevaga eksitada , lootes , et ta näiteks maast midagi korjama jääb või millegi vastu huvi tunneb , aga ei . Nagu mind nägi , nii hakkas tulema . Ta ei jooksnud minust kiiremini - aga mitte ka aeglasemalt . Tarvitses vaid hetkeks millegi kõrvalisega tegelda - püüda näiteks ust avada - ja ta oli kohe kukil . Ning tegi jälle väiksed tükid . Kui ma mõtlesin , et jookseks terve ringi ära , siis nägi ta selle nipi ka kärmesti läbi , pööras ringi ja läks tagasi luukide juurde valvesse . Tagatipuks , kui ma seal niiviisi edasi-tagasi jooksma jäin , lendaski kogu asteroid õhku ja mina muidugi ka . Läksin alla , tüübid jõid õlut ja ajasid mingit loba . " Valmis ? " uuris Boss . " Lõpp paistab , " kinnitasin . " Kas linna suhtes on täna madal profiil või ? " " Ilmselt , " noogutas Kalanägu ja nõudis , et ma ta kaarditrikke jälgiksin . Ega ma saanudki aru , kas oli tegu valemängija-tempudega või suutis ta tõesti kogu paki iga üksiku kaardi liikumist meeles pidada . Mina ei viitsiks . " Ma lähen mere äärde , " arvasin , " tuleb keegi veel või ? " Justkui vastuseks läks järsku elekter ära . Mitte et pime oleks olnud , aga makk jäi vait . Võis arvata , et ka kompuuter üleval . Kontrollisime korke , aga neil ei paistnud midagi häda olevat . " Keegi siga saagis posti maha , " pakkus Tümpa . Nii elavat kujutlusvõimet poleks ma temast oodanud . " Lähme anname peksa , " soovitasin . Olingi päev läbi paigal istumisest roidunud ja tahtsin natuke ringi liikuda küll , oletamata , et kellegagi lausa füüsiliseks kokkupõrkeks võiks minna . " Oravad , " oletas Kalanägu . " Või rähn , " lisas Boss . " Võibolla on kogu linnas pimendus . " " Või kahekümne seitsmes kokkuhoiurežiim " Läksime Tümpaga õue . Esimese saja meetri ulatuses püsisid juhtmed täiesti sündsalt postide küljes ja postid ise püsti . Järgmised sada meetrit ka . Edasi osutus uurimine häirituks , sest puude varjust astusid esile neli härrasmeest - kes muu ikka õhtutunnil " Reeboki " või " Nice'i " värvikirevas dressis ringi jalutab - , üks neist osutas üsna ebaviisakalt minule ning teatas : " Selle võtame kaasa . " Võmmid on mind ennegi " kaasa võtnud " . Võmmidele vastu puiklemine ei anna mingeid häid tulemusi ja seetõttu oli mul välja kujunenud isegi põhjendus - võmmi jalaga lüües võib jääda mulje , et pead teda inimeseks . Võmmid klohmivad sind niigi , et sul nende seltsis igav ei hakkaks . Et sa ikka teaks , kus oled . Aga nüüd läksid mul äkitselt käed-jalad nõrgaks . Mitte just ootamatusest , aga - noh , ma oleks olukorraga leppinud , kui mulle oleks selja tagant nuiaga pähe antud , kotti topitud ja kaasa viidud . Või isegi see on normaalne , kui mingid kulturistid astuvad pargis ligi ja löövad vigaseks , lihtsalt niisama , ajapikku kogunenud vihast - see on elu loterii . Aga siin ujus mingi reebokisse pakitud pask ligi nagu võmm , nagu oleks tal õigus ... Ilmselt võtsin seda liiga isiklikult - ja niisama isiklik tunne ütles , et ega ma neile vastu ei saa . Rabelesin lõdvalt , ja mul ei ole vähimatki pettekujutlust , nagu oleksin ma mõnel silma siniseks või hamba välja löönud . Õigupoolest võtsid nemadki asja üsna lõdvalt . Blokeerisid mu siplemise hõlpsasti , andsid paar tohlakat vastu , neljas tüüp seisis Tümpale tee peale ette . " Jookse ära , " hüüdsin Tümpale , " näed ju , et mulle tuldi järele , mitte sulle ! " Tegelikult oli mu mõte vist küll vastupidine , aga ega ma eriti lootnudki , et Tümpa kolm ambaali hunnikusse lööb , kui ma ise imekombel ka ühele vastu peaksin saama . Tümpa , lollakas , hakkaski taganema . Ning tüübid nügisid mind eemalseisva auto poole . Ja mitte et oleksid valuvõttega käe selja taha väänanud , nii et tipid kikivarvul , kuhu iganes ... Äsasin ühele jalaga vastu säärt , aga kulunud botased ei ole selle jaoks kõige paremad . Kogu manööver näis rohkem komistamise kui millegi muuna . Ühe hoiatava maksaka ma selle peale muidugi sain . Jälle tuli meelde , et igasugused kirvenäod detektiiv Marlowe'st Bondi endani välja sattusid ka alatasa varitsuse või millegi säärase otsa - aga neid löödi alati uimaseks . Ja mõni aeg hiljem ärkasid nad üles , leidsid , et ribid on ära murtud , nägu lõhki lõigatud või jalg läbi lastud , ohkasid korra valuliselt ning asusid uuesti tegutsema . Auto juures rabelesin veel veidi - ega rabelevat tüüpi autosse toppida nii hõlpus olegi , võibolla lõin isegi ukse mõlki . Ega ma arvanudki , et Tümpa mansioni jookseb ja kõik sealviibijad mind päästma tormavad . Lihtsalt lasin end nii kaua peksta , et hirm üle läks ja ainult valu ja tigedus jäid . Et kadusid mõttetud küsimused : kes , kuhu , misjaoks jne - kui kohe maha ei lööda , siis saab ju teada . Mind sõidutati kümmekond kilomeetrit linnakesest välja , mingi taluhoone või suvila juurde - väljas oli juba hämar - , täpsemalt - selle garaaži . Autost nõustusin ise välja tulema . Uks tehti lahti , mind tõugati garaaži , siis pandi uks minu järel lukku ja auto sõitis minema . Pimeduses märkis väheke heledam laik klaastellistest aknaava - aga sellest võis alles hommikul kasu olla . Kobasin käsikaudu ringi - peaaegu oleksin kanalisse kukkunud - , leidsin isegi lüliti seinalt , aga selle klõbistamine ei andnud mingit efekti . Hakkas juba tunduma , et äkki lasin end ikka liialt klohmida , et äkki lõidki mõne ribi lahti . Üldiselt oli öö käes ja aeg magama jääda , aga õigupoolest oli seegi tsementpõrandal ebamugav . Kanali põhjas vedeles niiske presenditükk , aga sellest ma loobusin , aimates , millised putukalised end selles juba sisse on seadnud . Kõige mugavam asend oli - kõik on ju suhteline - istuda mingi kasti otsas ja toetada pea põlvedele . Kui kätega jalgade ümbert kõvasti kinni hoida , siis sai ka soojuskadusid vähendada . Sest varsti hakkas üsna külm . Siis koperdasin mingile kolale komistades jälle ringi , käisin isegi katsumas , ega uks vahepeal lahti pole läinud . Ja silikaatkividest seintega on just nii , et kui oled nii viieteistkümneks aastaks üksikkongi paigutatud , siis kraabid igavusest mõne kivi ehk seinast välja küll . Miskipärast arvasin , et mulle tullakse varem järele . Aga kui ei tuldagi ? See oli ebameeldiv , kuid täiesti reaalne võimalus . Püüdsin meeldivamatele asjadele mõelda ja võtsin - lõdisedes ja kastil kükitades - kogu arvutimängu mõttes pilthaaval läbi . Et mis mul veel kasutamata on ja kas kusagil oleks mingeid muid käitumisvõimalusi olnud jne. Kuni tundus , et kõik on selge . Siis olin ma juba poolunes ja kujutasin ette , kui kaval oleks mõnd arvutimängu pimedast garaažist alustada ning et milliseid vahendeid kuidas ära peita , nii et kangelane ikka minema pääseks . Siis proovisin vahepeal tsementpõrandal magada , aga see oli ka vaid vaevaline vähkremine . Ja kui põrandale selgesti eristuv valguslaik tekkis , roomasin kohe sinna , nagu võiks seal soojem olla . Mingil hetkel läks pisut soojemaks küll ja siis ma tukkusin paar tundi üsna rahulikult . Teisisõnu - magasin küljed kangeks . Mõni võib nüüd ju küsida , kas ma siis üldse kohe oma olukorra tagamaadele - või mis nad ongi - ei mõelnud . Aga seal polnud ju midagi arutada . Peremees tuli koju , pistis kasseti masinasse , seal aga möllas see , mis ta nüüd oligi ... Võttis mooril kõri pihku ning too seletas ära , kuidas ma väevõimuga majja tungisin ja mis kõik veel . Ja peremees pole jõudnud veel otsustada , kas lüüa mind kohe maha või enne natuke piinata ka . Selles suhtes tegi janu mulle kõige rohkem muret . Ilma söögita saab ju mitu päeva , aga ... Ja kui see mõte kord juba tulnud oli , muutus janu üsna väljakannatamatuks . Lõpuks oli nii valge , et sai ringi tuhnida . Üsna mahajäetud garaaž oli . Mõned roostes mutrivõtmed , paar tühja kanistrit , siin-seal tühjad roostes totsikud , seinal riiulis värvipurke ja pisividinaid . Ning , ime küll , piimapudelis poole liitri jagu destilleeritud vett . Vilksas juba peast läbi , et äkki see on meelega mulle jäetud ja et ehk on siis veel midagi kasulikku . Aga järgmises purgis oli päris kindlasti tavott ja mitte moos , mina , tobu , ronisin juba näppepidi sisse . Põrnitsesin seinu , ent need ei kutsunud roostes naelaga auku sisse uuristama . Uks ja lagi samuti mitte . Uks oli pealegi väljastpoolt rautatud , nagu olin märganud . Siis leidsin , et kõige jaburam , mida ma teha võin , on endale välivoodi meisterdada . Kloppisin presendi puhtamaks - natuke lühike ta ju oli , aga jalad võisid ka maha ulatuda . Lammutasin riiulid lahti , pikemate laudade vahele kinnitasin presendi , lühematest ja kanali põhjas vedelnud lahtistest kividest sättisin mingid pukid nurkade alla kokku - ja võisingi mugavamalt pikutada . Tegelikult olen ma enese väljalülitamises päris hea . Lihtsalt leban , ei mõtle ega tunne midagi . Kaif , ühesõnaga . Selle sõna etümoloogilises , esialgses tähenduses . Vastandina meditatsioonile . Kuidas sõnad Egiptimaalt siia rännates teisi tähendusvarjundeid saavad , pole minu asi selgitada . Eriti kui just olin rõhutanud , et saan tükk aega ka mõtlemata läbi . Olukorra absurdsus tuli vahepeal muidugi meelde . Mitte et see olukord otsustavalt võmmijaoskonna kartserist oleks erinenud . Ka seal on mõnikord üsna ühetooniline olla . Ainult et siis saab kõik ebameeldivused võmmide süüks panna ja maailm on ilusti omal kohal . Mis seal salata , umbes kolm korda hüppasin ma oma asemelt üles ja käisin katsumas , kas järsku uks pole iseenesest lahti läinud . Ja vahepeal vaatasin üle need üksikud roostes tööriistad , mida seina lammutamisel kasutada saaks . Otsustasin , et tööga hakkan pihta siis , kui pimedaks ja külmaks läheb . Noh , ikka see absurd - selline tunne , et kui lõhun tüki seina maha , siis on seal vastas terve seltskond , kes ainult seda ootabki , kõik näitavad näpuga , naeravad ja teevad : böö ! See tundus isegi hullem kui võimalus , et uks jääbki lukku ning siia ma nüüd janusse ja nälga surengi . Ilmselt neil hetkedel , kui ma ust katsuma tormasin , mul mingi surmahirm ikka peal käis . Hirm väljanaerdud saamise ees ei tohiks ju janusse kärvamisest hullem olla . Ei oskagi öelda , mis see siis oli . Mingi trots , mis aastate kaupa koguneb ja koguneb . Mitte et mu teod teiste jaoks märgatavalt eetilised oleksid olnud . Aga enda jaoks ikkagi õiged . Ning seina lõhkumine ei tundunud õige . ( Kujutlesin veel hetkeks , kuidas ma lõpuks tellisesuuruse augu seinasse saan , selle peaks madalale tegema , eks ole , siis sirutan kondise käe välja ja kahman kobamisi värsket rohtu ning topin suhu ... ) Tegelikult õnnestus mul end peale neid mõtisklusi jälle tükiks ajaks välja lülitada . Kui õhtu kätte jõudis - ja sellest ma sain aimu mitte ainult teravneva näljatunde , vaid ka valguselaigu liikumise järgi - , ei tundunudki mu järjekindel tegevusetus nii kavalana . Sain aru küll , et olen langenud apaatiasse , ja samas oli see juba nii jõudsalt võimust võtnud , et kuigi ma paar korda ärgitasin end tõusma ja kas või lõhkumiseks sobivat paika valima , ei viitsinud ikkagi midagi teha ja vaatasin kogu olukorda nagu kusagilt eemalt , täiesti ükskõikselt . Nii ei tekitanud ka lähenev automürin mingeid emotsioone . Vähemalt pole kellelgi põhjust " böö ! " teha . Üsna laisalt kaalusin võimalust , et äkki on keegi otsustanud mu ikkagi maha lüüa - või on Boss siiski jälile saanud , kus mind hoitakse ... Et just Zoe ukse lahti vedas - ja et tema õla tagant ühtki ambaali piilumas ei olnud - , see siiski üllatas . " Tervitus . Tõid süüa või ? " viipasin oma improviseeritud koikult hooletult käega . " Ega ei toonud küll , " põrnitses ta ikka uksel seistes minu poole . Punakaseguse õhtutaeva taustal näis ta oma halli siidkostüümiga päris sümpaatne . Asjalik nihuke . Kas vabadus , mis tema selja tagant avanes , on oma olemuselt asjalik , mõtlesin ma veel . " Mis sa siis teed siin ? " küsisin . " Einoh , kui sa tahad siia jääda , siis jää pealegi , " arvas tema , aga ära ka ei läinud . " On sul paremaid ettepanekuid ? " ajasin end üles ja tõukasin jalaga oma ehitise ümber . " Lurjus , " vangutas ta mõtlikult pead . Kõige loogilisem tegu olnuks jooksu pista - et ehk jõuaks kuskile võssa pageda , enne kui gorillad märkavad . Seega tuli teha just vastupidist . Läksin aeglaselt Zoe juurde , võtsin tal käega lõuast ja vaatsin pikalt otsa . Niiviisi saab osa süüst teisele veeretada . Mingid süümekad olid tal ju nagunii . Siis astusin - ikka aeglaselt - mõned sammud garaažist eemale . Parasjagu nii palju , et nägin autot . Tühja musta " Volgat " . Ei ühtki gorillat ! " Sinu oma või ? " küsisin autot silmitsedes - numbrimärki ma ju ei näinud . " Laenatud . " Kahlasin läbi rohu sinnapoole , kus minu meelest võinuks meri olla . Kui ma pööran õigele poole , siis jõuan varem või hiljem mansioni . Kui valele , siis - jõuan ka kuhugi . " Kuhu nüüd ? " " Mere äärde , " tunnistasin ausalt . " Nii , jah ? Oi , oled ikka lurjus ! Neetud , tuim rannarahvas ! " Jäin seisma , tema seisis ikka samas asendis , käsi uksepiidal . " Ma elan siin . Juhtumisi . Siin lähistel . Sel maal . " Siis ta tuli vudinal minu juurde . Haaras küüntega mu särgist kuskilt kopsude koha pealt kinni ja surus pea minu vastu . Tõsi , mitte kauaks . " Sa haised , " ütles ta virilalt , " ei , džentelmen sa küll ei ole . Ei , ma ei usu oma silmi . Mina ja ... Mingi hulgus . Nägu kuivanud verega koos , särk pasane , küünealused mustad ... Miks , oi , miks ometi ! " Ta surus end uuesti , nüüd juba kogu raskusega minu vastu . " Ja mina , loll , mõtlesin , et sa minust , noh , tilgakesegi hoolid . Ah , see ongi lollide naiste saatus , kes saab keha , see saab hinge pealekauba , ainult et tavaliselt pole keegi saanud , tavaliselt olen mina võtnud ja jätnud . Ah , miks ma sind küll džentelmeniks pidasin ... " " Džentelmen poleks sind võtnud , " torkasin vahele . Ta surus üsna valusasti mulle küüned sisse , aga eemale ka ei tõmbunud . " Sa oleksid võinud ju öelda - aga muidugi sa ei saanud , sina ja su neetud lojaalsus , " patras ta edasi . " Ja mina mõtlesin , et sa minust hoolid . Kujuta ette , mina poleks öelnud , et see sina olid , kust ma teadsin , et sind ikkagi oli nähtud , sinu nägu oli juba tuttav . " Nüüd ta astus sammu tagasi , et mulle otsa vaadata . " Muidugi ma valetasin . Ma ütlesin , et see oli sinu tüdruk . Et ta ikkagi oli rääkinud sulle . Ning sa tulid linti tagasi küsima ja mina andsin sulle . Et sa pidid lihtsalt selle lõpu maha kustutama ning tagasi tooma - nagu oleks lint untsu läinud , nagunii me ei viitsinud kohe kontrollida . Aga et siis sai ilmselt su maffiapealik jälile . Saad aru , ma ütlesin , et sa oled vaba agent . Mis oli veelgi lihtsam , kuna su pealik sind poole sõnagagi ei nimetanud . Aga miks sa seda tegelikult tegid , ei saa ma siiamaani aru . " " Ma olen lihtsalt mängur . " " Ja mille peale sa mängid , lollakas ! Nad oleksid su - ära kustutanud . Sinu õnn , et nad su nii kaugele tõid , ei viitsinud uuesti sõitma hakata . Ja mõistad sa , mina päästsin su ära , nemad oleksid su vähemalt siia jätnudki , mina ! " Üks asi hakkas mind huvitama . " Sa ütlesid , et minu boss mind poole sõnagagi ei maininud . Miks pidigi - ja kellele ? " " Ah , muidugi , sa ju ei tea . Jätkub su maffial ikka närvi . Kõigepealt see loll nali teerulliga . Ja siis oli järsku pool linna teie mehi täis . Niki lõi araks , hakkas läbirääkimisi pidama . Noh , sõda on läbi , rahulik kooseksisteerimine ja nii edasi , relvastuse ja väekontingentide piiramine - täpselt , nagu Miša seda räägib . Tore on , midagi muud kui mõni nädal rahulikult puhata pole me ju tahtnudki ! Kuule , kas see on õige , et teil venelasi vihatakse ? Minu meelest ei hoolita teil ju ka juutidest suuremat . Kas mitte teie ei kuulutanud kord uhkusega " juudivabast " territooriumist ? Aga valikuid on teil ainult kaks : meie või juudid ... Ja kes see teie pealik siis õigupoolest on ? Ta ei oleks ju tegelikult saanud seda linti šantaažiks kasutada , teda poleks keegi tõsiselt võtnud , selleks peaks oma mees Moskvas olema ... " " Ta on ettevõtja . Ettevõtjate päralt on tulevik . " " Avantürist on ta , muud midagi . Ettevõtluseks on sidemeid vaja , ja sidemeteks on ta liiga noor . Hea küll , teil on uus esimene mees pukis ja mingid nihked toimuvad , aga et niisuguste tüüpide päralt tulevik oleks - selleks peaks kogu riigis täielik kaos tekkima . See ei ole võimalik - ja majandust ma ju tunnen . " Kogu tema kiirkõne ajal meenutas meie asend väsinud poksijate oma , kes kohtuniku hüüatust oodates teineteisele toetuvad . Mitte et ma üheainsa päevaga nüüd näljast nii nõrgaks oleksin muutunud - aga eriliselt jõulisena ma end ka ei tundnud . " Kuule , kui sa ei tahtnud , et ma mere äärde läheksin , poliitikast võime me autos istudes ka rääkida . Autos on veel see edu , et sellega võib sõita . Kuskile , kust süüa saab , näiteks . " Toetasin teda minnes isegi viisakalt küünarnukist . " Täielik kaos tuleb nagunii , " lisasin . " Olgu , selleks suveks on nüüd ehk rahu majas , " jätkas ta , " aga me oleme ju igal aastal kusagil käinud , Baltikumis ka , ja kunagi pole säärast jama olnud . Kas sa arvad , et Miša on ohjad juba lootusetult käest lasknud ja kõik läheb tõesti põhja ? Nii kiiresti ? Ma ei tea , miks ma seda sinu käest küsin , džentelmen sa ei ole , aga vahel tahaks ju inimesega nagu rääkida ka , elu ei ole ainult voodi - muuseas , kui sa poleks teinud oma neetud trikki kassetiga , olnuks sinu visiiti märksa raskem seletada ... " Jõudsime auto juurde , mõtlesin hetkeks , et kumma istme ta valib , aga ta istus kõhklemata rooli taha . " Ma arvasin , et poliitikast rääkimiseks on sul mees . " " Ongi . Aga ma tean täpselt , mida ta mõtleb või ütleb . Ma tahan teada , mis inimene sa oled , mida sa mõtled või tunned üldse , kuradile poliitika . Või olgu kas või poliitika . Sa ütled , et oled mängur . Võibolla oled sa seejuures igavene kaotaja , ma ei tea . Aga sa oled mängur ja sa oled teinud oma panuse . Soovita mulle , mida mina peaksin tegema , millele mängima . " Natuke oli tema küsimuses ka flirti . Aga igatahes oli paras hetk bluffida . Teiste sõnadega , õhtusöök välja teenida . " Ma ei tea , millele sina mängid . Oletame , et sa tahad viie aasta pärast veel elus olla ja tütart kasvatada , normaalset sööki , riideid ja elamistingimusi . Sest rohkemat loota sa vist ei saa . Ütle , kes su äi on - või oli . " " Kindral . Mis see siia puutub ? " " Jumal tänatud , et mitte parteikarjääriga mees . See tähendab , et sinu praegust ja endist nime kaugemal kui kaheksasaja kilomeetri raadiuses ei seostata . Sõida ära . Hoia madalat profiili . Kõige parem , mine tööstusse . Praegu su kraad veel maksab - leiad ehk mingi koha . Ilma sidemeteta , peaasi . Kõige parem Kaug-Itta . Lootuses tulevikus Jaapani alamaks saada . Astu Sahharovi parteisse . Süüdista Gorbatšovi konservatiivsuses - aga vaikselt . Kui sa lähed kaugele ära ja salgad maha oma päritolu ning praegused sidemed , siis sa võid ellu jääda . Kui sa satud tööstusse , mille jaapanlased täies tükis üle võtavad , siis saad sa isegi süüa . Rohkem , kui kaardiga leiba ja suhkrut , pakk makarone , pool kilo konte ja pudel päevalilleõli kuus . " " Hull oled ! " " Võibolla . Sul on teine võimalus veel . Aga mitte kauaks . Sa ju tead , et rajoonidevahelised kambasõjad on üle kasvanud linnadevahelisteks . Teil seal , mitte siin . Sa mõtled , et seda linnajagu , kus sina elad , ei rünnata . Veel mitte . Aga kui , siis tehakse ka maatasa . Õige pea . Teine võimalus , kasuta oma tutvusi . Sõida piiri taha . Brasiiliasse näiteks . Võibolla arvestatakse isegi sinu haridust . Saad metsalangetajate artellis arveametnikuks . Mitte rohkem . Aga jääd ellu . " Ta vahtis mind kahtlustavalt . " Miks sa mind hirmutada tahad ? " " Kui ma üldse midagi tahan , siis süüa . Ma ei hirmuta . Ma püüdsin lähtuda sinu seisukohast . Kõik on õige , sõida ringi , naudi elu , tunne rõõmu - lihtsalt see ei kesta enam kaua . " Üsna tujutul ilmel pani ta auto käima . " Ei , see on naljakas , " vangutas ta käiku sisse lükates pead . " Ma päästan mingi hulguse garaažist , kus ta oleks nälga kõngenud , ja tema ütleb , et ma peaks oma naha päästmiseks kiiremas korras Brasiiliasse emigreerima . Metsalangetajaks ! Ole nüüd realistlik ! " " Pigem prohvetlik . " Kaalusin , kas ta hoolitseb ise mu söögi eest või pean ma veel kaua tühja kõhuga ringi loksuma . " Prohvet , mängur - need on tühised maskid . Odavad ! Miks sa ei ütle , kes sa tegelikult oled ? " " Süüa ! " oskasin seepeale vaid oiata . " Härrasmees nõuaks pigem puhast särki . " Hääletoonist tundus , et ta on otsustanud oma kimbatusest irooniaga üle saada . " Tead , ma kaalusin seda varianti , aga ma otsustasin , et ma ei kutsu sind täna restorani . " Seda ma võisin täie rahuga öelda , sest šašlõkivendade putka juba paistis . Väga agarat kauplemist polnud näha , aga mingi ahi neil seal tossas . Tundus õigem mitte eriti mõelda sellele , mida šašlõkivendadest ja kasside püüdmisest räägitakse . Ta andis mulle rahatähe , ma võtsin kaks portsu ja lonkisin nendega autosse tagasi . " Õgi ise , lollakas , " ütles ta , kui üht stanniolalust talle pakkusin . Õgisingi . Tuli õnneks meelde teha seda aeglaselt ja põhjalikult . " Sul muidu mingid religioossed kaalutlused ei luba kasse süüa või ? " küsisin esimese portsu viimast tükki suhu pistes . " Hea pehme liha , kergelt magusa maiguga . " Tegelikult sattus tükk just erakordselt vintske olema , koukisin selle suust ja viskasin aknast välja . " Üök ! " tegi ta vaid seepeale . " Kust auto said ? " küsisin vahelduseks . Kohalikud numbrid olid , ja mitte kõige tavalisemad . " Laenasin täitevkomiteest , ma ju rääkisin sulle , see loll nali teerulliga ... " " Tubli tüdruk . " Luristasin taldrikuimitatsioonilt viimseid soustiriismeid ja viskasin jäägid välja . Röhitsesin rahulolevalt . " Takso ? Maailma otsa ! " Ta lõi mõlema käega vastu rooli , toetas sama hooga pea kätele . Raputas pead . Tegi mingit ebamäärast häält . Umbes nagu tahaks nutma hakata . Pidin juba ütlema , et tatine olek ei sobi talle , aga sain veel pidama . Õudselt kähku käis peast läbi , et - mina arvan , nagu tahaks ta kas panna mind tunnistama tema üleolekut , tema kuulumist kõrgemasse klassi , või siis , et ma näitaksin üles mingit mehelikku agressiivsust . Aga et tegelikult on see ju vaid minu ettekujutus ja samahästi võib ta olla seesama plika , kellelt ratsutamistunnid ära võeti . Või noh - et ma võin ju ükskõik mida ette kujutada . Tegin ukse lahti , astusin välja , läksin šašlõkimüüjate juurde ja küsisin , kus neil käsi saab pesta . Kõige lähemal seisnud tüüp jäi mulle juhmilt otsa vaatama . " Ei , ma mõtlen tõsiselt , " kinnitasin . " Peale sööki ja enne käimla kasutamist või kuidas see oligi . " Tüüp osutas siis pöidlaga üle õla sara poole . " Seal taga on kraan . Kuule , sul on nägu ka soustiga või ? Hea veel , et sa keelde ei lõiganud , fooliumi lakkumine on ohtlik ... " " Ah , see on kuivanud veri , " lõin käega . " First things first - kui kõht täis , siis võib ka pesemisele mõelda . " Kraan oli igavene närakas , napp veenire leige ja roostemaiguga . Nina oli puudutades kaunikesti valus . Võtsin särgi seljast ja kuivatasin end sellega . Seesmise poolega , tähendab , väljast oli ta tõesti üsna rokane . Selga tagasi polnud igatahes mõtet panna , viskasin niisama üle õla . Auto oli endises paigas , ukski samaviisi irvakil , nagu ma olin jätnud . " Sina ikka veel siin ? " imestasin reipalt . " Kuhu kuradile ma siis minema pidin ? " Zoe oli seal hämaruses kuidagi täiesti ilmetu . Üldse oli ta muidugi üks mõistatus . " See on hea , jah , muidu sa polekski näinud , et ma end sinu auks puhtaks pesin . " " Haised sellegipoolest , " leidis Zoe , käivitas mootori ja lükkas käigu sisse . " Ah , sitt on kogu see elu . " " Ülespoomisega võrreldes on autoga surnukssõitmisel see viga , et võib ainult vigaseks jääda , " arvasin . " Sina , mängur , ära närveeri , " ütles Zoe . Tegelikult ta oskas rooli hoida küll . Söömisega , eriti kui seda nii harva ette tuleb , on see jama , et teeb uniseks . Ma nii väga enam maailma lõppu ei tahtnudki . Autosse tukkuma jääda ka ei tahtnud . Sest see oleks - küll rohkem sümboolses mõttes - tähendanud justkui Zoega magamist . Mitte nii , nagu seksi " magamise " -sõnaga tähistama kiputakse , aga teise inimese seltsis magamisel võib vahel suuremgi tähendus olla . Et nagu usaldaks teist või nii - kaitsetu , nagu sa une pealt oled . Ja ega ei usaldanud ikka küll . Siinkohal ma mõtlesin , et võibolla ma muidugi olengi õudselt usaldamatu tüüp , mansionis kolisin ju ka nii eraldatud nurka magama kui võimalik . Ja üllatus , üllatus , krohvijaplika tuli meelde . Ainult et temaga oli kõik kuidagi mängult tundunud , mitte see päris-elu . Millest võis tekkida kummalisi järeldusi . Mille vältimiseks tuli lobiseda . Liiatigi , kui tukkuma jääda ka ei saanud . " Kuule , meil on mõlemal pahandusi , eks ole . Mida rutem kumbki meist omade sekka saab , seda parem - võibolla ei aita see ka enam . Sina - sina pidid välkkiirelt minema ja kuurist välja laskma ühe õnnetu ja romantilise tüübi , kes omaenese rumalusest oli segaduse tekitanud . Kelle heaks sa tegid seda ainult üldhumanistlikel kaalutlustel ja kellega sul mingit muud asja ei ole - sest muidu läheks sul endal halvasti ; kellega üldse mitte kellelgi asja ei ole , sest isegi kohalik maffia ei taha teda välja osta ... " " Kas see on kohalik eripära või iseloomulik tervele " rannarahvale " ? Miks kohalik miilits on nõus ühele või teisele peksa andma , aga ei ole nõus maffiat puuri pistma ? Väikesed sigadused tulevad ju välja , aga suuremad ei tule . Nad saaksid ise kiita , kui nad kogu selle teie kamba trellide taha toimetaksid . Võibolla mõni räägiks end välja , aga tükiks ajaks oleks kõigil rahulikum . Ometi nad ei tahtnud kuuldagi . " " Pealinnas õnnestuks . Siin on vaikne koht . Ja miilits tahab ka vaikselt elada . Aga olgu , see on sinu mure . Nagu sa märkasid , oli linnas täna suhteliselt rahvarohke . Noh , lõbutseti veidi ja ... Kuid pidi aetama ka muid asju . Minu erialalt . Ma valmistusin kaks nädalat selleks kohtumiseks . Põhjalikult . Ja nüüd , otsustaval hetkel , mind järsku ei ole . Millest võis tekkida mitte ainult moraalne , vaid ka materiaalne kahju ... " " Oli näha jah , kui põhjalikult sa valmistusid . Ja su pealik ei paistnud su puudumise pärast erilist muret tundvat . " " See oli hommikul . " Zoe kehitas õlgu . Ja mina ei saanud üldsegi aru , kuhu ta sõidab või sõita tahab . " Tahad raha ? " " No anna paar raha . Ostan uue särgi . " Kahe istme vahel oli Zoel ridikül . Pilku teel hoides näppis ta parema käega selle klõpsu lahti ja sobras natuke . Ikka kõrvale vaatamata ulatas ta mulle kaks rahatähte . " Suudlen kätt , " ütlesin magusasti . " Vaevalt et praegu . Aga näiteks esmaspäeval teen ma pargis ühe jalutuskäigu . Kui sa siis peaksid veel elus olema . " " Ise ütlesid , et rahu valitseb maa peal . " " Seda hullem . Sina ütlesid , et neil võis ilma sinuta äri nurja minna . Ma ei suuda küll ette kujutada ühtegi äri , kus sinusugusest kasu võiks olla . Mängurist . " " Sina tead , sina oled ökonomist , " nõustusin . Tundus , et ta on ringiga linna tagasi sõitnud . " Olgu , astu maha , kiire pidi ju olema , " pidurdas ta mingil tänavanurgal . Otsustasin , et ei ütle talle enam midagi , ainult noogutasin . " Öisel ajal on särgid muidugi kallid , aga sinu asemel ma siiski hangiksin ühe ja haihtuksin võimalikult kaugele , " lisas ta veel . " Mina sinu asemel ka . Nägemiseni siis , " vastasin ja astusin autost välja . Mõne minutiga sain enam-vähem aru , kuhupoole mansion jääb - ja et uut särki pole sinna pääsemiseks vaja . Surusin maha uudishimu , vaatamaks kahe saadud rahatähe väärtust . Ja tahes-tahtmata läks mõte Zoele tagasi . Et tegelikult on ta siiski omast kohast tark naine . Vähemalt taipas ära , et mul pole täna erilist tuju . Või noh - see kõik on jama , aga kui ma autos ta kõrval istusin , tema - mis siis , et laenatud - autos , tema territooriumil , tema reeglite kehtimispiirkonnas , siis mõjus mulle lausa tülgastavalt mõte , et äkki peaks temaga veel samal õhtul magama , kas otse autos või siis kuskil vabas looduses ... Kuid nüüd , kui mul olid jalad jälle maas , tundsin ... Ei , mitte mingit kirge , aga - meenusid mõned tema žestid ja sõnad ; täies tükis oli ta minu jaoks ikka mingi vastamata küsimus , mida ei saagi teisiti lahendada kui läbi seksi . Ja see ei anna ka mingit vastust , olin ju üritanud , ainult küsimus läheb vahepeal meelest ära . Retooriline , nagu see küsimus ongi . Mansionis näis lõbus olevat , hele valgus paistis kaugele ja muusika mürtsus . Ma polnud enne tähelegi pannud kalasuitsutusahju majast veidi eemal , nüüd oli see igatahes kasutusele võetud . Uksel tuli mingi õllepudeliga vehkiv tüüp vastu - ja põrnitses üllatunult . " Ah et sina oled Ansuküla mehi , jah ? Mina , tead , olen Tallinnast . " " Tallinn pidi päris suur linn olema , " vastasin viisakalt . " Jah , ei Ansuküla Tallinna vastu saa ! Nii et Ansuküla mees sai ka mahti läbi astuda ? " " Tallinnas pidid " Viru " ja " Olümpia " olema . Ja siis veel see ristiga ingel mere ääres . " " Einoh , miks siis ei ole ... " Jätsin ta Tallinna vaatamisväärtuste üle järele mõtlema ja pugesin sisse . Kellestki märkamata jõudsin verandale , pimeduses käsikaudu kobades leidsin oma koti ja sellest puhta särgi . Enesetunnegi läks paremaks . Just nii palju paremaks , et mitte kohe madratsite vahele magama heita . Huvitav , mis siis vahepeal juhtunud oli - või kuidas seda mulle nüüd teatavaks tehakse . Vaatasin arvuti juurde sisse , paar tundmatut tegelast üritas edutult strip-pokkerit mängida ja Kalanägu ilkus nende kallal . " Haa , Larry ! Kujuta ette , peale minu pole ükski tüüp siin veel mõlema plikaga hakkama saanud . " Vastavalt üldisele heaolumentaliteedile oli temagi veidi vindine , aga natuke tema tähelepanuvõime veel töötas , sest ta lisas : " Kuule , sind polnud siin ju vahepeal nagu näha . " " Jah , ma märkasin seda ise ka . " Viipasin talle sõrmega , et ta välja astuks - ma ei teadnud , kes need kaks on , ja õigupoolest ei tahtnudki teada . " Mis sa arvad , kas mul oli ka lõbus ? " uurisin , aga paistis , et ta sellest eriti ei hoolinud . " Meil küll oli , " kinnitas ta nimelt . " Täielik triumf , võiks isegi öelda . Rahu välisvaenlastega , soodne leping liitlastega , Soolole koht kätte näidatud - mis siin veel tahta . Kui selle käigus mõni Larry kaotsi läheb - Larryd tulevad ja lähevad . " " Tulevad ja lähevad , " noogutasin . " Kuigi sust oli kasu ka , " arvas Kalanägu . " Selle totra multika-mängu me võitsime . Umbes viie punktiga . " " Tõsi ? " See oli üllatus . " Ma ju lõpuni ei jõudnud . " " Ah , sellega sai Albi ka hakkama . Muuseas oli nii isegi parem . Nad võinuks viriseda , et me palkasime eksperdi , aga nüüd ei saanud nad selle jutuga välja tulla , mis kompuutriekspert sa oled , kui tolkned kuskil linna peal , mäng alles pooleli ... " Kalanäo purjune paljusõnalisus ei olnud sümpaatsem tema tavalisest lakoonilisusest . Aga et Bossile võis isegi kasulik olla , kui ma kogu aeg silma all ei ole - see tuli mulle üllatusena . " Kus Boss on ? " tahtsin teada . " Arvad , et Boss müüs su maha või ? " " Müümiseks on minu väärtus liiga väike . Mine mängi parem pokkerit . " Kui Boss mulle mansionis ise vastu ei tulnud , ei viitsinud ma ka pikemalt tuhnida , vaid läksin õue peale . Suitsuahju juures askeldas Väike . Tema oli minu nägemisest päris rõõmus . Kõigepealt pistis ta mulle ühe tulikuuma silgu - või mis see siis oligi - pihku ja seepeale väntsutas mind , nii et ma ei saanud seda ka käest ära panna . " Maru hea , et sa ikka tulema pääsesid ! Ega me oleks sind hätta jätnud , aga me ei teadnud ju ka , kus nad sind hoiavad . Tead , mis me selle peale tegime , kui nad olid su ära röövinud ? " Mina ei osanud aimatagi ; noh , selle aja peale , kui nad mu üles oleks leidnud - ning eriti agaralt nad parasjagu otsimas just ei olnud - , poleks vahest enam ka suuremat abi olnud . Väikse heades kavatsustes ma küll ei kahelnud , ja nii ta seletaski , kuidas nad olid teerulli otsinud ning selle siis pahade maja poole käima lasknud . Tõsi küll , ka Zoe oli justkui maininud mingit teerulli , mis nende autopargile laastavalt oli mõjunud . " Sellest läksid nad nii pabinasse , et tüüp tuli Bossiga nõu pidama . Noh , ei tulnud ise siia , vaid saatis jooksupoisi , Mixi juures said kokku , nii et Mix on nüüd kõigi poolt tunnustatud erapooletu Šveits ja võib rahus äri ajada ; Boss ütleb , et nende venelastega võib koos elada küll . " Ma ei saanud aru , miks Väike selle üle rõõmustab , et video on nüüd erapooletu , kui enne oli olnud " meie " jagu . Minu meelest polnud need valvekorrad seal väga tüütud midagi , aga Väike võis muidugi teisiti arvata . Veel meeldis Väiksele , et Soolole tema uues ametis koht kätte oli näidatud . Oli talle paar rahatähte antud ja kästud tunni pärast mansioni naisi tuua . Kui ta siis paari tunni pärast - Väikse sõnade kohaselt - mingite kööbakate lindudega välja ilmus , olid mansioni elanikud ja külalised üksmeelselt leidnud , et linnud pole ajakohaselt riides , et neil pole isegi sukki jalas , ning nõudnud Soololt avansi tagastamist koos priske trahviga . Linnud olla aga häbiga metsa pagenud . Siis oli käidud kõrtsis Soolo kompanjone kimbutamas , kes seal naisi maksu alla üritasid panna . Oli jälle esinetud konkreetsete nõudmistega - blondiini , alla kahekümne kahe aasta , rinnaümbermõõt vähemalt meeter . Ja kui tüüpidel siis kümne minutiga midagi vastavat üle anda ei olnud , tehti neile mõjusate vahenditega selgeks , et ei maksa ette võtta tööd , millega hakkama ei saa . Ma olin nõus uskuma , et mansioni ümber keeb igati lõbus elu - aga ma tahtsin Bossi näha . Mitte nüüd nii väga , et teda igalt poolt otsima hakata . Ainult mu staatus tundus mulle kuidagi kahemõtteline . Mis ei seganud suitsukala söömast ja õlut joomast . Võibolla oli Kalanägu Bossi informeerinud , igatahes tekkis ta kuskilt hämarusest ja astus pika sammuga minu poole . Patsutas koguni õlale . " Elus , jah ? Kena on . " Mul oli tekkinud enam-vähem selge pilt , mis vahepeal oli juhtunud . Aga kuidas ta seda mulle seletab ? " Mis sa lindiga tegid ? " esitasin suunava küsimuse . " Ma mõtlesin ka , et sa seda küsid . Ma hakkan juba vahel aru saama , mismoodi sul rattad sees tiksuvad . Mitte alati , aga vahel . Ma tegin sellega täpselt nii , nagu sa tahtsid , et ma teeksin . " Siin ta pidas tähendusrikka pausi , aga ma püsisin vait . Nii et ta jätkas ise . " Keskpäeva paiku sain kokku ühe härrasmehega . Tema tungival palvel . Ta kurtis , et õnnetul kombel on tal üks videokassett vahetusse läinud . Mina vastu , et vahel võib seda tõesti juhtuda ; et mine tea , äkki on minugagi täpselt sama lugu . Ja kirjeldasin karpi - et kas mitte selline . Selline jah , ütles tema . Et kassett kassetiks , aga seal on konfidentsiaalset materjali . Talle väga olulist . Et kas ei saaks kuidagi kokkuleppele jõuda - liiatigi võiks meil ju muidki ühiseid huvisid olla . Mina ütlesin , et on tõepoolest paha , kui konfidentsiaalne materjal laokile jääb . Aga me olime ju Mixi juures . Ma panin kasseti peale - ja tema krimpsutas juba valuliselt nägu . Aga ma kerisin algusse - või vist oligi alguses . Ja panin lindistama . Mõnikümmend minutit ehk palju seda materjali oligi - niikaua vestlesime . Kultuurist ja poliitikast ja spordist ... Seda sa ju tahtsid , eks ? Et seda linti keegi ei näeks ? Kui ma oleksin pakkunud linti vahetuskaubaks sinu vastu , oleks lindistus säilinud , on ju ? Ja tead , miks ta linti tagasi tahtis ? " " Tean küll . Vene keeli öeldakse selle kohta " kompromat " . Ta oli seal mõnes episoodis üleni ka peal . Linnavaated ja muu säärane . Õigetes kätes oleks see võinud tähendada kiiret lendu . Ja mitte üles . Ta ei kontrollinud , kas oli õige lint ? " " Ei . Ma ju ütlen , härrasmeeste kokkulepe . Koos kõige sellest tulenevaga . Ei sõnagi sagenenud avariidest , juhuslikest traumadest või muust ebameeldivast . Sina riskisid . Mina aktsepteerisin sinu riski . Ja kokkuvõttes õigustas see end ära . Ning muuseas , ka sinu erialased võimed leidsid tunnustust . Mis tähendab , et täna-homme pole söögid-joogid mitte meie kulul . Tunne end siis kohe eriti nagu kodus . " Ta patsutas mulle veel korra õlale , haaras ühe silgu ja kadus pimedusse . Ma ei jõudnudki küsida , kui kaua ma end siis veel nagu kodus võin tunda . Loogiliselt oli kõik nagu paigas küll . To call it a day . Aga miski motoorne rahutus oli sees , ei tahtnud magama ka minna . Tuiasin ringi , jooma ka ei tahtnud hakata , kellegi pooliku purgi Koff-õlut tühjendasin küll ära , maitsel polnud viga . Sai proovitud veel koroonat mängida , aga kui keegi mängu tõsiselt ei võta , on see ka üsna tüütu . Lõpuks keerasin ikkagi magama . Hommikul sain see-eest suhteliselt vara liikuma , mis ei tähendanud küll , et ma ainuke elus hing oleksin olnud . Köögis tolknes paar klaasistunud pilguga alkohoolikut ja see oli viimane koht , kus ma neid näha tahtsin , sest oma ajuvaba lobaga eksitasid nad mu hommikusööki . See oli koguni nii tüütu , et ma leivakontsu kaasa võtsin ja köögist jalga lasin . Majas oli lademes toidujäätmeid ja tühje purke-pudeleid , see oli ka suhteliselt trööstitu vaatepilt . Läksin õue ja oma imestuseks leidsin Väikse sealtsamast , kus teda viimatigi näinud olin - kalasuitsutusahju kõrvalt . Nüüd ta küll magas . Erksas päikesevalguses avastasin ma mõne sammu kauguselt rohust vardatäie silkusid , mis öösel kõigist märkamata olid jäänud . Närisin leiba ja suitsukala ning järeldasin : " Nii-nii , Väike , nii et sulle kah see seesolev seltskond siis ei istu . " Vahepeal ta pomises midagi läbi une ja püüdis end mugavamasse asendisse sättida . Loomulikult ei tulnud sellest midagi välja . Varem või hiljem pidin ma arvuti kallale minema ; et ma seda hiljema peale lükkasin - noh , päikesevalguses paistis kõik teisiti kui pimedas garaažis konutades , ma polnud enam kindel , et kõik need kavalused , mis ma seal enda meelest välja olin mõelnud , ka tegelikkuses tõeks osutuvad . Ja ma ei tahtnudki neid nii väga meenutada , sest assotsiatiivselt olid nad ikkagi garaažiga seotud . Nii et käisin mitu tiiru ümber mansioni . Kuni leidsin metsaserva unustatud pooliku viinapudeli . Vaevalt küll oravad seda urgu tassides poolel teel taipasid , et kandam üle jõu käib . Võtsin lonksu ja ootasin , kuni sisemus soojaks läks . Mis andis ühtlasi jõudu mälestusi omatahtsi ümber korraldada . Umbes nii , et ma ise tahtsingi omaette pimedas selle mängu üle mõtiskleda ja just siis , kui olin õige versiooni kätte saanud , tuli Zoe mulle järele . Niiviisi võinuks kõik paista isegi veidi romantiline . Sest teine võimalus hommikupooliku tegusaks sisustamiseks olnuks hakata särki pesema . Ja sokke - kotinurka oli musta pesu veelgi kogunenud . Aga kosmiline seiklus , osa kaks , tundus huvitavam . Nii et läksin Albi tuppa , kaks noormeest olid endid veel sinna madratsitele sisse seadnud , üllataval kombel oli magama vajudes masin tööle jäetud ja mängis nüüd endaga väsimatult " Totrust " . Kui üldse eksisteerib elektrienergia kuritahtlikku raiskamist , siis see on küll parim näide . Katkestusseisudega oli mingi jama , ilmselt olid teised enda omi kaasa toonud ja nüüd olid kõik sassis . F<arv> peale öeldi mulle , et seda seisu pole võimalik taastada , või siis , et see on tekitatud teises graafikarežiimis . Ma oleksin tahtnud lõppu näha ; kui juba Albi sellega hakkama sai , siis see ei võinud eriti keeruline olla , aga muidugi võisin ma ju otsast peale ka läbi teha . Kuni terrorielukani oli kõik rutiin , tüütu lausa . Vahepeal hakkas Albi vähkrema ja näis teadvusele tulevat . Minu nägemine ei paistnud teda rõõmustavat ja üldse näis teda pohmakas vaevavat . " Näe , said ka aega läbi astuda , " pingutas ta siiski öelda . Nihutasin end koos tooliga tema voodi ette . " Sain jah . Tahad , ma toon sulle viina . Võtad lonksu , ja kohe läheb paremaks . " Mõte viinale sundis teda silmi jälle kinni suruma . Ja näo järgi otsustades tekkis temas suur sisemine kahevahelolek : kas oksendada või mitte . See polnud sugugi minu eesmärk . " Kuidas eile mänguga läks ? " uurisin . Aegamööda tõmbas ta jalad põlvest konksu , heitis käed üle pea ja hingeldas veidi . " Ah , ei kuidagi , " pomises ta viimaks . " Nemad näitasid oma seisu pealt , palju nad lõpuks punkte said , ja mina mängisin sinu seisust lõpuni . Meil oli rohkem . Kogu lugu . " Niisiis olin mina ainus inimene kogu maailmas , keda see neetud mäng veel huvitas . Autorite poolt oli see tegelikult hästi välja mõeldud küll . Juba tolle kuubiku peale tulemine on nipikas , ja mängija eeldab , et natuke aega läheb seepeale lihtsamalt . Läheb ka , ainult punktid jäävad võtmata . Seda situatsiooni olen ma juba vist kirjeldanud : eemal on torn , kuhu pead pääsema . Rõdul trambib valvas tunnimees püssiga . Ja sul on kivi , magnetkaart ning rihmadest moodustis ; ühtegi neist ei lähe kusagil mujal tarvis . Hiilid ligidale , nii et valvur ei näe , teed magnetkaardiga liftiukse lahti ja sõidad üles - pääsed edasi ning saad natuke punkte . Viskad kivi võssa , valvur läheb seda uurima , lipsad temast mööda , lahtisest uksest sisse - ja saad ka natuke punkte . Aga : meisterdad lingu ning läkitad kivi valvurile vastu pead - alles seepeale ilmub ekraanile kiri : meile meeldib su mõtteviis . Mulle endale ka meeldis , mul oli selle mõtte sõnastamiseks ikka mitu katset kulunud . Ja siis lähed teed ukse magnetkaardiga lahti . Edasi tuli jälle rutiin kuni valverobotini , kes mind kohe-kohe kildudeks lendavalt asteroidilt minema ei tahtnud lasta . Aga selleks ajaks oli mulle juba pealtvaatajaskond kogunenud . " Vaata aga vaata , poiss saab niiviisi veel lõpunigi , " arvas mingi tüüp . " Ja poisil on seejuures päris palju pointse kogunenud , " imestas teine . Väga piinlik olnuks nüüd kinni jääda . Aga valverobotiga polnudki tarvis midagi ette võtta - esimest korda tema vaatevälja ilmudes jõudis parasjagu nupule vajutada , et luuk lahti läheks . Siis tuli liduda ring ümber asteroidi - ning mul õnnestus luugist sisse ja päästepaati hüpata , enne kui robot jaole jõudis . Aga siis , kui ma juba lõputus tähistaevas hõljusin ning asteroid kõige täiega " Kaboom ! " oli teinud , tabas mind veel üks rõve üllatus : hapnik sai otsa . Jõudsin kindlaks teha , et kusagil peaks piloodi tarbeks olema magamiskambrike , aga aeg - ja õhk - näisid enne otsa saavat . Õnneks olid asjatundlikud pealtvaatajad minu senisest edust juba nii löödud , et üks neist närviliselt osutas - seal taga , paremal pool . Hüppasin järjekordsest luugist sisse ja vajusin pikaks ajaks sügavasse unne - et ärgata mingil kosmilisel prügimäel , aga see on juba järgmisest seeriast . Sedaaegu ilmusid ekraanile kirjad , mis näitasid minu kogusummaks maksimumarvu punkte - olin ära arvanud absoluutselt kõik mängu autorite riukad . Seda polnud minuga kunagi varem juhtunud - ja see jättis kõigile sügava mulje . " Ekspert , " ohati tunnustavalt . Olin endale uued katkestusseisud teinud ja demonstreerisin nüüd meelsasti kerukamaid kohti - et kuidas see maksimumi võtmine siis käib . Külalismeeskonna seas oli paar päris meeldivat tegelast , kellega sai erinevatest mängudest lahedasti juttu ajada , üks teadis näiteks , et selles politseimängus oli narko-osakonna naisterahvas tolle tobeda kana seersandi lauale sokutanud . Aga kui nad muu seas küsisid , et mis marki masinaga ma muidu töötan , pidin vaid nõutult õlgu kehitama . Ja vahepeal nad arutasid Albiga mingeid tööprogrammidega seotud asju . Nii et oli sümpaatselt uimane pohmellihommikupoolik , mis läks üle pohmellipärastlõunaks . Ilm oli ka jahe . Nagu juhuslikult pidu panema sattunud tüübid tuiasid ringi ja leidsid jututeemasid . Vahel ka peaparandust . Aga mul oli äkitselt kuidagi õudselt tühi tunne . Tuiasin koos teistega ja lõõpisin ning ärgitasin neid poolikuid pudeleid otsima . Norisin Väikse kallal , et ta jälle kalu suitsutaks . Ei tahtnud teine mitte kuuldagi . Mingil hetkel astus Boss ligi ja teatas usalduslikult : " Neile jäigi mulje , et sa oled vaba agent . Nagu ma oleksin kutsunud su neutraalseks kohtunikuks , kes pärast osapooltele nende puudujäägid ära seletab . Panid veel imeks , et ma vaevaks võtsin . " " Ei , ega sa ei pea mind lohutama , " vastasin hooletult . " On midagi halvasti või ? " imestas tema . " Ei , ma sain aru , et kõik on eriti hästi , " kinnitasin . Ta põrnitses mind põgusalt , tegi siis kolm kiiret sammu eemale ja lõugas : " Mehed , linna peale ka läheme või ? " Linna peale ei tahtnud ma kohe kindlasti . Tühja tunde vastu aitab liikuma hakkamine , kuid kui just ei viitsi , siis vahel ka millegi käegakatsutavalt kasuliku tegemine . Prooviks otsustasin oma särgid-sokid ära pesta . Aga seni , kui ma seepi otsisin ja mere äärde jõudsin ja seal sobiva kivi leidsin , hakkas parajasti vihma sadama . Ja ega kord hooletusse jäetud vereplekid ei taha maha tulla küll . Ma olin vahepeal isegi kaalutlenud , kuhu see jama kuivama riputada , nüüd ei jäänud peale oma konku nagu erilisi võimalusi . Kusjuures selgus , et kasuliku tegevuse otsinguil oleksin pidanud konku kraamimisest alustama - nagu ma end seal veidigi liigutasin , tõusid tohutud tolmupilved lendu . Ja kleepusid valgetele sokkidele . Või kes teab kui valgeks ma nad just pesteski olin saanud . Kui ma mõtlikuks ninaurgitsemiseks taskurätti otsisin , leidsin taskust kaks käkras viiekümnerublalist . Kuid kui on ikka tõeliselt tühi tunne , siis ei aita ka rahatäht selle vastu . Minu missioon oli ammendatud , ega Zoe mind siin ka kinni ei hoidnud . Ainult ma ei teadnud , mis Tallinnaski peale hakata . Ajasin paigalejäämise märgade sokkide süüks - kuidas sa neid ikka kotti topid - ja liitusin elust alkoholi abil rõõmu tundjatega . Selle tüübiga , kes mind eelmisel õhtul oli Ansuküla meheks nimetnud , oleks peaaegu kakluseks läinud , ta oli kuidagi eriti ebasümpaatne . Eelnimetatut arvestades pole midagi imestada , et ka esmaspäeva hommik kujunes samasuguseks segasevõitu molutamiseks . End üles ajades otsustasin , et kui keegi peaks hakkama autoga Tallinnasse sõitma , sokutan ennast kaasa . Selgus aga , et mõni on juba läinud ja ülejäänud tunnevad end niigi hästi . Või jälle halvasti . Igatahes mittetransportaablitena . Õnneks oli Väike selle öö veetnud tervislikumalt kui eelmise ja köögis oli seetõttu kord peaaegu taastatud . Ning kapis oli sinki . Ma ei väsi kordamast , et korralik hommikusöök on pool võitu . " Venemaal on õudselt palju oblasteid , " pakkusin seltskondlikuks vestluseks teema välja . Väike luges jälle mingit kaanteta kapsast , singileib pihus . " Jah ... Mis siis ? " tõstis ta üllatunult pilgu . " Noh , kui peab neile ükshaaval tõestama , et me saame siin ise ka korrahoidmise ja šašlõkiküpsetamise ja kurnimänguga hakkama ... " " Mis meil nende oblastitega asja on ? " " Ei olegi . Õudselt hea oleks , kui neil meiega ka ei oleks . " " Ah sa mõtled seda jama või ? " näis Väike aru saavat . Aga see teema ei paistnud teda eriti huvitavat . " Kuule , minu meelest olid sa eile üsna kaine , ütle , ega ma midagi imelikku ei teinud . Selg on kuidagi valus ja vasak käsi ka . " " See võib sul üleeilsest kalasuitsutamisest olla , " lohutasin . Sadade samalaadsete kombel oli eelmine õhtu mälestusi jätmata kadunud , kuidagi täiesti tahtmatult olin ometi kultuurikeskusse sattunud , aga mis seal juhtuda võis ... Siis turtsatasin naerma ja Väike uuris mind kahtlustavalt . " Vaevalt et nüüd sellest , aga ... " rahustasin teda , ise ei saanud naeru pidama . Sest üks detail oli mulle tõesti läbi udu meenunud . " Kui me baaris istusime , tuli Eha vahepeal meie lauda lobisema . Mina ei kuulnud , millest , sest musa oli üpris lärmakas . Aga just sel hetkel , kui musa vait jäi , hüppasid sa püsti , vaatasid Ehale tungiva pilguga otsa ja kuulutasid üle terve saali , et sa oled nõus ise temaga maadlema , kui keegi teine ei julge . Siis mängis muusika edasi , sina istusid maha ja lülitusid justkui välja . Mina ei tea midagi , aga isegi kui te hiljem üritasitegi maadelda , siis vaevalt tema sul vasaku käe ära suutis väänata . " Kehitasin õlgu ja tatsasin köögist tulema , jättes Väikse süümekate hooleks . Mis võis muidugi olla viga . Sest mängudeski tuleb kui tahes kõrvalisena tunduvate tüüpidega lõputult lobiseda - varjus võivad olla mitte ainult preemiapunktid , vaid ka hindamatu väärtusega tegevusjuhendid . Nimelt viis ka Zoe - ega ma kokkusaamist polnud ju unustanud - ühe esimese asjana jutu maadlusele . Kõige esimesena arutles ta , kas mulle peaks paremini sobima üherealine või kaherealine ülikond . Üksjagu oli tema arutluses irooniat , aga ka veel midagi , millest ma aru ei saanud . Ja iseäranis ei saanud ma aru , mida ta seejärel pidas silmas " borjba v grjazii " all , mille kohta ta minult nagu aru päris . Minu viga muidugi , et ma mõistsin seda kui " võitlust soos " . Siis ta täpsustas , et tema andmetel olla tegu rahvusliku spordialaga . Ainsa sõnalise assotsiatsioonina tekkis mul " Rajad soos " , raamat , kus pioneerid metsavendi püüdsid . See ei tundunud just rahvusliku spordialana ja ühmasin midagi sinnapoole , et need võimalused on nagu ammendatud ja otsas või nii . Mida ta justkui ei tahtnud uskuda . " Hey , there seems to be a communications breakdown somewhere , " käratasin ma viimaks , ülikond või mitte , " can you tell me in plain english what do you have in mind ! " " Mud-wrestling " selgitas mulle küll , kui valesti ma algul aru olin saanud , mitte aga probleemi tagamaid . " Kas sa tahad tõesti teada , kuidas see käib või ? " " Kui ei tahaks , miks ma siis küsima peaksin ? " Rahvusliku spordialana oleks võinud talle ju pigem vägikaikavedu õpetada . Või mustlasmaadlust . Aga needki takerdunuks tõlkeprobleemide taha . " Tahad ise proovida või ? " " Tõenäoliselt on see kõige õigem tee millegi selgeksõppimiseks . " Piidlesin tema itaaliamaist sitskleidikest ja halli nahkridiküli ning mitte miski ei meenutanud edukat naisatleeti . Üks meist kahest oleks justnagu omadega natuke sassis olnud . Aga võibolla ka mõlemad - see mõte tundus kuidagi lohutavana . " Kuidas oleks paari tunni pärast ? Sa pead midagi sportlikku selga otsima . " " Dress või ? " " Mul ükskõik , aga midagi , mis määrdumist ja rebenemist ei karda . Vist oleks parem , kui sa autoga tuleksid - linnast väljas on rahulikum . " Zoe nõustus nii leplikult , et ma pigistasin tal sõbralikult käsivart . Füüsiline kontakt tõi jälle meelde , et tegu pole tavalise suvitusromansiga : kõigepealt pole ta üldse minu maitse ja siis on tal veel ilged sugulased oma kambaga . Aga noh , ilm oli ilus ja päike paistis . Mul ei olnud konkreetset plaani , kui ma siis vahepeal mansioni tagasi jalutasin . Mängus on ju ka nii , et ega ette ei tea , mis järgmises pildis juhtub . Või kui lõpuks õige lahenduse peale tuled , tundub see vaid tagantjärele ainsa loogilise võimalusena . Boss , Kalanägu ja Väike arutasid köögis midagi . " ... kui telliks tsisternitäie sitta . Assenisaatorid neil siin ju ometi liiguvad . " Väike on tõsine inimene , kui ta nii juba ütles , pidi tal seda tõesti vaja minema . Boss vangutas kahtlevalt pead ja arvas , et see siiski ei sobi . " Oleneb , milleks , " sekkusin vestlusse . " Kasvuhoone rajamiseks on see üks võimalus küll , aga siis oleks pidanud juba varakevadel alustama . " " Ahah , " tegi Kalanägu tähendusrikkalt . Noh et Larry on ju loll ega tea midagi . Ei teadnudki , mida ka ausalt tunnistasin . " Tegelikult on Larry ju oma , " mõtiskles Väike . " Ja kellele tal seda öelda olekski , " lisas Kalanägu . " Siin on nagu üks pisike plaan teoksil , " otsustas Boss mindki asjasse pühendada . " Et endise vastasseisu ületamiseks võiks midagi ühiselt ette võtta . Hea tahte mängud , nii öelda . " Muidugi oli see suvitajate idee - ja mitu veidrust said ühekorraga paika . Umbes nagu kurnivõistlused , ainult et valitud seltskonnale . Ja mitte kurnis , vaid naiste mudamaadluses . Ning naistele ei tohtinud seda enneaegu öelda . Millistele naistele -ei saanud ma aru . " See on nüüd ju suuresti nagu Soolo rida , " täpsustas Kalanägu . " Ja meie võime kaasa aidata , " lisas Boss . Juba vist kolmandat päeva tolgendas mansionis mingi kõõm . Minu meelest oli ta end juba nädalaid tagasi segi joonud ega näidanud nüüdki selginemise märke . Keegi ei märkaks vahet , kui ta vahepeal mudaga kokku määrida , tema ise kõige vähem . Ravimuda võiks isegi kasulik olla . Suvitajad olid lubanud korraldamisele kaasa aidata , aga meie kui kohalikud pidime sobiva koha leidma . Ja seda siis tüübid parajasti nuputasidki . " Ma arvan , et ma tean , kus . Aga ma pean muidugi kontrollima , " haigutasin tehtud ükskõiksusega . " Ära siis lase end vahepeal ära röövida , " soovitas Kalanägu . " Jah , homme keskpäevaks peaks asi selge olema , " kinnitas Boss . " Noh , teie otsite ja mõtlete , eks mina siis kah jõudumööda , " kehitasin õlgu ja otsisin külmutuskapist midagi närimist . Polnud ju sugugi kindel , et Zoe mind iga kord šašlõkile viitsib viia . Ma lootsin , et autot ei lähe ehk tarvis . Sest supelranda oleksime me võinud ka jalutada . Autode parkimine ranna vahetus läheduses oli muidugi keelatud - välja arvatud mõned üksikud , valitud numbrimärki kandvad ühikud . Mille hulka Zoe laenuauto ju kuulus . Oma pool kilomeetrit jalavaeva vähem ... Zoel oli kerge suvekleit seljas - ja pungil " Adidase " -kott ühes . Tervitasime formaalselt , ja randa sõitsime formaalselt . Järjekordne rollimuutuste-mäng , seekord siis treeneriks-õpilaseks . " Kas autos labidas on ? " nõudsin . " Miks mina seda teadma peaks ? " " Vaata . Kui on , pane kotti ! " Loomulikult pagasnikus mingi sapöörilabidake leidus . Mitte päris puhas . Ja Zoe tõrkus seda oma puhta pesu - või mis tal seal oli - sekka panemast . Aga läheduses keerutas tuulehoog laperdavat lõhkist kilekotti . Mis labidat ümbritsedes moodustas hädapärase kompromissi - kui mitte arvestada , et labida vars spordikotist narristi välja jäi . Muidugi ei läinud labidat tarvis , aga või ma seda siis ette teadsin . Ma olin seda rada pidi kord ju enne käinud , kuid hoopis muid mõtteid mõeldes . Pinnasele tähelepanu pööramata . Niisugune lagedam sopistus roostiku vahel , üks kuivem küngas , ümberringi paari meetri ulatuses mõni sentimeeter merevett katmas kihti kleepuvat ollust . Võtsin jalad paljaks - enda sportliku varustuse peale polnud ma ju üldse mõelnud - ning sumpasin veidi ringi . Eriti sügavale sisse ei vajunud , aga lirtsus üsna vastikult , kuidagi nätskelt . Zoe põrnitses mind ja ümbrust üpris nõutult - kuid ise ta oli tahtnud . Kuigi teatud kahtlust selle soovi mõistlikkuses võis juba nüüd tema näol märgata . " Pidin sulle siia terve spordikooli tooma või ? " käratasin . " See on privaatõppetund . Riietu ümber või tule sellesamaga , mul ükskõik , ainuke asi , et riietus saab mudaseks . " " Kuhu ma tulema pean ? " " Umbes siia , kus ma seisan . " Siis tuli mulle meelde särk seljast võtta ja kaldale visata . Ta ikka nagu ei uskunud veel - või ootas mingit tseremooniat . " Ja mida ma tegema pean ? " " Reeglid on selles , et reegleid ei ole . Eesmärk on sundida vastast alla andma . Alistumisest võib märku anda suuliselt või rütmiliste käelöökidega mudapinnale . Kohtuniku asi on seda jälgida , aga ma luban , et ma sulle liiga ei tee . Reeglite piires , tähendab . " " Kas on mingeid erilisi võtteid , mida sa mulle õpetad ? " Kahtlevalt viskas ta rihmikud jalast ja võttis kella käelt . Katsus varbaga vett , mis ei paistnud just meeldivat . " Kõik on lubatud - hammustamine , küünistamine , juustest kiskumine - kõik , mis pähe tuleb . Nagu sa mõistad , on alistumine alandav . Võistluste puhul , " täpsustasin . Nüüd seisis ta juba kahe jalaga minu valitud " areenil " . " Lase käia , " julgustasin teda , " sa ju tahad mulle kohta kätte näidata . Ainult ära üleliia karju , sa ei ole ehk veel nii heas vormis , et pealtvaatajad su etteastet naudiksid . " Ajasin keele suust ja tegin lolli nägu - ma ei osanud teda kuidagi piisavalt vihaseks ajada ja üldse ma ei teadnud , mis ma peaks peale hakkama . Ta tegi paar kohmakat sammu minu poole ja jäi uuesti seisma . Siis mul ei jäänudki muud üle , kummardusin kähku , haarasin pihutäie seda püdelat plöga ja viskasin talle näkku . Ning kui ta silmi nühkima hakkas , tõukasin ta lihtsalt ümber . Talle tuli meelde , et karjuda ei tohtinud . Ja kuna ta ei suutnud otsustada , kas enne silmad puhtaks hõõruda või püsti tõusta , siis ma veeretasin teda natuke . Et ta ikka üleni mudane oleks . Seepeale taipas ta mulle jalga klammerduda , nii et ma tasakaalu kaotasin . Aga nõnda oligi tegevus rohkem maadluse moodi . Tõmbasin tal kleidi üles - trikoo kuulus ilmselt vahetusrõivaste hulka - ja toppisin paar kamalutäit muda talle püksi . See ei meeldinud talle . Üldse on vist vähe neid , kellele meeldiks . Ta tundus juba päris tige , unustas silmade puhastamise ja üritas täie tõsidusega küüsi ja hambaid kasutada . Aga mida rohkem ta siples , seda selgemini pidi külm ja ilge ollus endast intiimsete kehaosade ümbruses märku andma . Vahelduseks vedasin tal kleidi üle pea , et ta kätega vehkima ei pääseks . Ega hammustama . Nüüd oli ta juba piisavalt kuri ja mul ei jäänud eriti mahti mõtiskleda olukorra absurdsuse üle , sest ta põtkis jalgadega ning loopis mudapihutäisi huupi minu suunas - silmad olid ikka paksult sodiga koos , kuigi ta neid nüüd kleidiservaga pühkida sai . " Anna alla , " soovitasin . Vastuseks õnnestus tal mulle jalaga mööda - nojah , tundlikke osi äsada ja seeläbi üldse haardest lahti rabelda . Nii et ma pidin oma ettepanekut mitu korda kordama , vahepeal valuvõtteid kasutades , et teda näoli vette suruda . Ausalt öeldes muutus see vahepeal isegi seksuaalselt erutavaks , aga ma suutsin endale meelde tuletada , et sport on sport . Kui ta lõpuks teatas , et talle aitab , tõmbasin ta viisakalt püsti ja talutasin mõned meetrid eemale , kus vesi nii sogaseks polnud pööratud . Isegi aitasin tal nägu puhastada - oskamata arvata , mida ta nüüd ette võib võtta . Ta viskas minema oma räsitud hilbud , mis nagunii oma õigel kohal ei püsinud , ja pakkus üsna vaguralt : " Lähme pesema . " " Mis ? " imestasin mina . " Roostiku taga peaks vaba vesi olema . " Viskasin püksid kaldale - miks ma need üldse jalga olin jätnud ? - ja sumpasin talle järele . Roostikuga oli küll tükk tegemist , aga lõpuks tuli vesi vastu ja läks isegi üsna ruttu sügavaks , nii et sai ujuda . Temal tuli see isegi paremini välja kui minul , ujumine , ma mõtlen . Nii et tema ujus minu juurde ja ütles : " Ega ma ei ole su peale pahane . " " Miks ? " üllatusin . Aga ju ma olin siis kuidagi süüdlasliku näoga olnud . Üldse on raske rollis püsida , kui vesi kõrva läheb . " See oli - kogemus ... " " Jah , ma arvan , et sa tabasid idee ehk ära , " patrasin . " Ja vaata , kui on pealtvaatajad ümberringi , siis on vastase pükste mahatõmbamine pool võitu . Neljal juhul viiest - algajate puhul - asub ta end kätega varjama ning muutub võitlusvõimetuks ... " Aga Zoed ei huvitanud mu loba enam üldse , ilmselt oli tal oma plaan olnud juba mulle lähemale ujudes . Seksuaalvahekord vees ei ole tegelikult nii lihtne , kui ehk ennatlikult arvatakse , pakub aga siiski lausa üllatavaid võimalusi . Eriti , noh , kui Zoe võttis seda väga ennastunustavalt ja üritas igati mulle heameelt valmistada . Ma isegi ei oska öelda , kas ta ise ka sellest midagi sai . Või siis , teelolek on tähtsam kui päralejõudmine jne. Ehk temagi jaoks vahel . Sellele järgnev efekt on sooliselt muidugi erinev . See päralejõudmise-asi . See igavene miks-ma-üldse-olen-siin-küsimus , mis kuidagi väga ootamatult ja kontrastselt esile kerkib . No ja tõesti - paljalt , kusagil roostikus , mingi kahtlase naisterahvaga , riided , mis küll hetkel silma ei hakanud , võimatuseni mudased , seda ma mäletasin täpselt . Kogu tavapärane pohmeluse-ahastus , mis hajumiseks tunde võtab , märksa lühemasse ajahetke koondatuna . Sõnatult ja löödult sumpasin kaldale . " Mis sul on ? " imestas Zoe . " Ma lihtsalt mõtlesin , et ega me vist enam eriti ei kohtu , " valetasin . " Ja on sul sellest kahju ? On sul pahandusi ? " Uurisin oma pükse : kui nad veel natuke kuivavad , siis tuleb muda ehk lahti . Ainult ma ei osanud otsustada , kas nad kuivaksid jalas paremini . Nii et kehitasin õlgu . Zoe ajas asjalikult dressid selga ja korjas oma räbaldunud pesu kilekotti . Vaatas vahepeal vilksamisi minu poole . Konutasin edasi . Kuna ma üldse ei kontakteerunud , küsis ta viimaks ise : " Viin su kuskile ära või ? " Raputasin pead . " No ma siis lähen . " Noogutasin . Päris kohe ta muidugi ei läinud , aga varsti siiski . Korraks tagasi vaadates . Kükitasin oma ilge melanhooliaga mätta otsas edasi . See ei olnud midagi konkreetset : ma ei mõelnud näiteks , et olen oma elujõudu kuidagi kurjasti raisanud ehk siis kedagi või midagi reetnud - või millegi muu jaburaga hakkama saanud . Ainult igihaljas mitte-millelgi-ei-ole-mingit-mõtet-tunne . Teadmine , et see on tingitud sisesekretsiooni hetkeolukorrast ei muuda mõttetust kuidagi sisukamaks . Aga püksid tuli tahes-tahtmata jalga toppida . Ja kui järjekindlalt näole naerugrimassi ponnistada , läheb tuju tegelikult ka paremaks . Pikapeale tuli nii palju eluvaimu tagasi , et hakkasin läbi võsa mansioni poole trügima . " Dr Livingstone , I presume , " tervitas Kalanägu mind märgates . " Who else , " noogutasin , " koht on olemas . " Kogu kamp vahtis mind kuidagi kahtlustavalt . Panin ruttu päikeseprillid ette , et soliidsem välja paista . " Tundub , et selle otsimine on jätnud oma jälje , " muigas Boss ilmselt mu mudasele välimusele vihjates . " Sai teostatud vajalikud mõõtmised , " kinnitasin . " Ega sul ei ole midagi selle vastu , kui me ka omalt poolt - mõõdaksime ? " " Miski ei rõõmustaks väsinud ränduri hinge rohkem , " naeratasin lahkelt . Näitasin neile siis koha kätte . Kujutleda vaid , üle tunni oli möödas , aga ikka veel oli kogu selles augus vesi täiesti sogane , nagu oleksime me alles äsja oma müttamise lõpetanud . " Keegi on siin tugevasti mõõtnud jah , " leidis Kalanägu . " Ma ju ütlesin . " Veel huvitas neid , kaugele jääb avalik supelrand . Selgitasin . Siis nad arutasid , kui paks võiks põhjamuda kiht olla , aga keegi ei viitsinud kontrollima minna . Isegi siis mitte , kui ma teatasin : " Mina ei vastuta , kui pärast selgub , et muda õiget värvi ei olnud . " Tagasi kodu - või mis kuradi kodu , mansioni poole suundudes tõmbasin Väikese korraks kõrvale . " Kuule , mul jäi üks asi ikka segaseks . " " Universumis on palju lahendamata saladusi , " oli ta ootamatult filosoofiline . " Miks sa arvad , et mina tean ? " " Kui see homne üritus peab naissoo eest esialgu saladuseks jääma ja sina Ehaga juba eile maadlemisest rääkisid , siis mida sellest järeldada ? " " Et Eha on oma inimene . " " Kahtlemata . Kas ta osaleb ka ? " " Võibolla . Ma ei tea , kuidas see täpselt käima hakkab . Ilmselt on seal mingi nipp veel . Või - ootamatu peaks see olukord olema eelkõige neile kohalikele plikadele , keda Soolo on lubanud hankida . " " Mulle tundus , et Soolo on juba ammu häbiga metsa peletatud ? " " Eks talle anti veel üks šanss . Tegelikult on selline teenus ju vajalik . Mis sa selle pärast ikka muretsed , peaasi , et pulli saab . " Igaks juhuks küsisin hiljem ka Bossilt : " Kas sel homsel mängul on mingid reeglid ka ? " Boss kehitas õlgu . " Nad tahavad filmida . Midagi eksootilist . Oleneb , kui palju huvilisi kokku saab . " " Või kas üldse ? " " Ah , eks mõni ikka tuleb . Natuke rahapaberit on ju ka lubatud jagada . Isegi Eha lubas vaatama tulla . " Alles hilja õhtul , kui oli Tümpaga koroonat mängitud ja kultuurikeskusse kiire trett tehtud ja siis veel tüüpidega koroonat mängitud ning hämar suveöö oli õigupoolest käes , tuli mulle meelde , et ma polegi sel päeval arvutit näppinud . Mitte et ma midagi teha oleksin tahtnud , aga arvasin , et läheks ärritaks natuke Albit . Veidral kombel oli tuba täiesti tühi , Albi kolugi oli kadunud . Arvuti seisis küll vanas paigas , aga näis , nagu oleks ta ühe päevaga täiesti tolmunud . Mõtlesin veidi aega lahedate mängude peale ja et kedagi poleks ju segamas , aga üldse kohe ei viitsinud , ei astunud uksest edasigi . Hommik paistis algul sihuke sompus , aga lämbe . Lähemal uurimisel selgus , et asi pole veranda kehvas ventilatsioonis , vaid et ongi pilvealuselt palav ilm . Arvuti juurde ei kutsunud ikka veel , kudesin niisama , kuni keskpäev kätte jõudis . Boss ja Kalanägu läksid siis nagu ametlikult ja autoga uute sõpradega kohtuma , mina arvasin paremaks ülejäänud tüüpidega otse sündmuspaigale jalutada . Veider kõõm , kelle olemasolu ma eelmistel päevadel olin täheldanud , oli muuseas kadunud , ja ma ei hakanud pärima , et kas koos Albiga . Lähenevast spordipeost ei osanud midagi erilist arvata , istusime künka otsas ja imesime mansionist kaasaleitud õlut , aga seda polnud just palju . Kuna polnud kindel , et Boss taipab paari kasti lisaks tuua , kogusime Tümpaga raha ja läksime ise järele . Lihtsalt , et midagi teha , mina vähemalt . Kui me oma laadungiga viimaks tagasi jõudsime , oli kogu seltskond koos - või täpsemalt küll eraldi . Meie omad ühe künka otsas , Zoe koos sugulaste ja turvameestega teise künka otsas ; kuna rohkem künkaid polnud , siis istusid Soolo , paar kohalikku kutti ja kari naisi suhteliselt madalama koha peal . Ju siis eelmisest korrast õpetust saanuna olid mõned naisterahvad randa tulles sukad jalga ajanud . Üks kummaline olevus oli külalistel veel kaasas ja varsti tutvustati teda kui võistluste arsti ja kohtunikku ühes isikus . Tal olid põlvini ulatuvad presentpüksid , madrusesärk ja pesapallimüts ; Kalanägu sosistas mulle tunnustavalt kõrva , et kaugelt pärit külalised on üllatavalt kiiresti kohaliku lesbielu eestvedaja üles leidnud . Siis seletati , et kogu üritus toetub sponsorluse üllale ideele : igal meeskodanikul on õigus iga kohalviibiva naisterahva peale mängu panna sada rubla , mispeale too siis võistlema pääseb . Ja niiviisi kogunenud summa läheb võitjale autasuks . Niki ise tegi otsa lahti ja asetas oma panuse üpris kidurale tütarlapsele , kes õnnelikult punastas ja kohtuniku saatel ümber riietuma kadus . Kuigi sponsoril mingit isiklikku võitu polnud oodata , valis Boss natuke toekama võistlejanna . Siis tekkis mõneks ajaks nõutu vaikus , kuni Zoe abikaasa meie poole jalutas , Ehale osutas ja teatas , et tema arvates peaks see tüdruk kõige parem olema ning et selle tõestuseks pole sada rubla küll palju välja anda . Seepeale võttis Soolo , kelle vaimsed võimed ennegi hämmeldust tekitanud , omakorda sõna ja asetas panuse tõelisele lehmatüdrukule - see oli kõvasti üle meeter seitsmekümne pikk ja ka vastavalt toekas , lisaks oli mingi kurikaval olemekeemia tema juuksed ebaloomulikult kollaseks tokerdunud tuustiks muutnud . Niki tegi teise panuse veel , seekord veidi lopsakamale daamile . Paar plikat olid üle , aga härrasmehed tegid kõik niisugust nägu , nagu oleksid nad siia vaid möödaminnes sattunud ja imetlevad nüüd ümbrust . Kuidagi juhuslikult pistsin käe taskusse - ja siis mul tuli meelde . Ajasin end üles , kõõritasin kogu aeg kramplikult üht Soolo toodud kõõma ja vabandasin , et ma jõudsin nagu nõksa hiljem kohale ja kas ma sain ikka õieti aru , et igaüks ja igaühe peale ja nii edasi . Tegin vist isegi paar sammu oma oletatava väljavalitu poole . Muidugi võid raha välja panna , kui juhtub olema , julgustas Niki . Võtsin taskust need kaks viiekümnelist , pistsin teiste panuste sekka pappkarpi ja osutasin sõrmega Zoele - et minu meelest on seal ju ka üks igavesti sportlik ja reibas naisterahvas . " Saad ju ise ka aru , et pärast sihukest tempu ei saa ma sind siin edasi pidada , " ütles Boss pärast . " Ei saa aru , aga olen valmis uskuma , " nõustusin . Minu loogika ei ulatunud kaugemale , kui et Zoe osalemisega episoodid ei sobinud ju hästi lindile jäädvustamiseks . Ja samas peab tunnistama , et nimelt need osutusid kõige efektsemateks . Esimese vastasega kordas Zoe üpris täpselt kõike seda , mida mina temaga olin teinud , ja see jättis vaatajatele hea mulje . Enne seda oli nimelt lehmatüdruk oma vastase lihtsalt jõu ja kehakaaluga mutta surunud ; Eha sai oma vastasest ka hõlpsasti jagu , natuke riiete rebimist ning sodiga mökerdamist selleks ainult kuluski . Siis oli järel kolm võistlejat , mis on teatavasti paaritu arv , ja enne kui kauged külalised otsustada jõudsid , kuidas sellises olukorras jätkata , kinnitasime meie , et las teevad kolmekesi korraga asjad selgeks . Nali tuli nüüd sellest , et isegi eelnevalt kokku leppimata tormasid Eha ja see suur peletis ühiselt Zoe kallale . Justkui petteks lükkasid nad teineteisele ka paar peotäit muda selga , aga üsna ruttu ei jäänud Zoele esiteks ainsatki hilpu ja siis ainsatki puhast nahalaiku . Kui nad teda uputama hakkasid , pidi kohtunik sekkuma . Eha muuseas jäi minu meelest paigale . Kuigi tema osales aktsioonis otseselt , mina aga ainult kaudselt . Tegelikult oli minu missioon ju lõppenud ka . Kui ma linna tagasi jõudsin , selgus , et vahepeal oli toimunud midagi , mida millegipärast nimetati laulvaks revolutsiooniks . Enesestmõistetaval kombel on igal korralikul lool kolm lõppu . Umbes nagu see kivile kirjutatud tekst : et lähed vasakule või paremale või otse . Nagunii lõpeb kõik muidugi halvasti , aga nüansid on erinevad . Kui keegi peaks olema viitsinud nii kaugele lugeda ja ikka veel nüansside vastu huvi peaks tundma . Mäletamata täpselt , kuidas Ilja Murumüts seda just korraldas , oletame , et kõigepealt läheb kangelane otse . Või veel parem - jääb paigale . Nagunii on liikumine suhteline , sõltub taustsüsteemist jne. Niisiis , ma jõudsin Tallinnasse , seal oli aga toimunud laulev revolutsioon . Moodustusid kõikvõimalikud tugirühmad , algatuskeskused ja muu säärane . Nagu kõigis korralikes asutustes , nii oli meiegi ehitusfirmas rahvarinde pealikuks määratud üks asedirektoritest . Tema jutule ma siis läksingi . Liiatigi sõltus temast kui ametiisikust seegi , kas mu palgata puhkuse avaldust , mille heatahtlik tütarlaps vahepeal oli käiku andnud , ikka loetakse pikka äraolekut piisavalt põhjendavaks . Teatasin talle , et kui ehk mitte otseselt , siis vähemalt tingimisi olen ma kannatanud samade aadete nimel , mille eest temagi nüüd on võitlemas . Mis oli natuke riskantne - ega ma ju ei tea , mu toimikus võib ka ainult " hulkurlus " olla , mis pole nagu päris see . Seepeale vaatas ta minust kramplikult mööda ja lausus , justkui harjutades , mõned tsitaadid kõigile tuntud manifestidest . Mis julgustas mind jätkama . Teisitimõtlemine , ütlesin , polnud varem nii lihtne ja paratamatult tuli tegemist teha ka kuritegelike elementidega - kui kord juba põrandaalust elu elada , eks ole . Nii oligi mul tarvis aeg maha võtta ja endas selgusele jõuda . Nüüd , kus selgus käes , mille kinnituseks ka allkirjad igale poole jagatud , tahaks aga juba legaalselt kogu jõuga pühenduda jne. Asedirektor maigutas sobivat tsitaati otsides , nii et ma lisasin veel mõned konkreetsed näited , mida kõike ma nõus olen tegama - allkirjade kogumisest pikettides osalemiseni . Ja et muidugi peab ka tööle kõvasti pihta andma . Jah , tööd ei tohi mitte unustada , nõustus asedirektor . Umbes sellega me vestlus lõppeski . Platsil oli meestest puudus kätte tulnud - kes puhkusel , kes poliitikas , nii et minu taaslülitumine endisse kollektiivi kulges suhteliselt valutult . Pealegi olin ma pikalt puhanud ning kohe nagu tahtsingi kehale koormust . Lootus peagi kättejõudvale isemajandamisele tiivustas veel täiendavalt . Nii et suvi möödus ehitusel kui linnutiivul . Augustis käisime kõik koos Balti Ketis , hoidsime Pillega teineteisel käest kinni ja selles suures ühtsustundes tundsime me kahekesi end kohe eriti ühiselt . Muidu olidki meie kohtumised põgusaks jäänud , töö ja ühiskondliku tegevuse kõrvalt ei jätkunud aega ega jaksugi . Ning muuseas kippus raamatupidaja V. seda Pille osas ära kasutama . Oli mis oli , Balti Kett liitis meid jäädavalt , kumbki ei raatsinud teise kätt enam lahti lasta ja nii me perekonnaametisse jõudsimegi . Firma lubas meile kui noorpaarile korterigi , mida õnnelikult ootama jäime . Ootame siiani , nüüd juba mingi lootuseta , aga mis meil ühiselamuski viga , inimesed on vabaduse ja iseseisvuse nimel kõigeks valmis . Praegu ei kujuta küll ette , kuhu me teise lapse jaoks korvi mahutame , aga kindlasti nuputame midagi välja , elu peab edasi minema ja ehk saab lastel kunagi kergem . Rahvarindes olen ma praeguseks paraku küll väheke pettunud , kaalusin vahepeal koguni ERSP-sse astumist , nüüd olen aga veendumusele jõudnud , et kõige õigem kurss on ikka sotsiaaldemokraatidel . Aga ise ma poliitikasse ei taha , keegi peab kive seina laduma ja see istub mulle kõige paremini . Tegelikult on kõik muidugi hoopis teisiti , kui kangelane liigub paremale . Või - konkreetsuse mõttes - itta . Sest loomulikult oli firma mind ammu arvelt maha kandnud ja õigupoolest ainus , mis neid huvitas , oli sundida mind oma ühikatuba ära andma . Pillekesega olid lood kah just nii , nagu nad olid - ta ei olnud just väga pettunud , et mu allmaailma-sõbrad mind maha polnud löönud . Ainult et talle oli tekkinud austaja ühe vanema härrasmehe näol , kes tema võlusid vähemalt suusõnal talle veenvamalt suutis meelde tuletada , kui mina seda kunagi olin viitsinud teha . ( Kui ma mõtlen millelegi - pigem kellelegi - millele hästi nagu mõelda ei tahaks , lähevad laused iseenesest pikaks ja keeruliseks . ) Igatahes oli see vanahärra plika pea - ja mitte ainult pea - segi ajanud ; suhteid minu kui ootamatult ülestõusnud kadunukesega oli Pille küll esialgu nõus jätkama , aga ma saan sellest ju ikkagi aru , kui teine mõtteidpidi mujal on , mõnikord sobimatul hetkel kella vaatab ja nii edasi . Ega ma tahtnud firmale ka asja lihtsamaks teha - välja saab inimest tõsta ainult kohtuga , ja kui mind kätte ei saada , siis see protsess venib ja venib . Nii et lausa kiuste tõmbasin uttu . Natuke tuli enne ju rahaasju klaarida - ega ma Bossi läheduses viibitud aega lausa maha ka ei maganud , üht-teist oli mulle kõrva jäänud - noh , et kus kivi all vähid talvituvad või nii . Päris paljas ma seega teele asudes polnud ja algul oli mul isegi plaan - tobe nagu kõik muugi mu elus . Ma tahtsin nimelt minna samasse kanti , kust see suvitajatepunt pärit oli , ja seal segadusi korraldada . Mitte et ma end samasse mastaapi oleksin seadnud - aga jõudumööda ... Rongis loksudes tuleb igasuguseid jaburaid mõtteid pähe - kuni taipad , et seal paiga peal on tegu just niisama nõmedate kujudega kui vagunikaaslased . Et niisama hästi võksin ka neid narritada . Ja ei viitsinud . Täiesti juhuslikult selgus aga , et keskajakirjandus on hakanud levitama õudukaid Baltikumist pärit " rahvarinde emissaridest " , kes vennalikus liidus separatismimeeleolusid , anarhiat ja kes teab mida veel külvavad . Osutus , et paljas Baltikumi päritolugi avas ootamatuid võimalusi . Sest algul ma muidugi eitasin oma emissaarlust . Vene inimese järjekindlusega joodeti aga viina sisse ja öeldi , et nad teavad küll ... Kuni ma ise ka uskuma jäin . See töötas isegi hotellides - kus vabu kohti ei olnud . Ütleme , igas viiendas . " Ma olen Baltikumist , " tuli administraatorile sosistada . " Noh ja siis ? " oli ta algul loomulikult tõrges . " Ma olen rahvarindest , " pidi usalduslikult lisama . Kolmel juhul viiest visati välja . Ühel juhul lubati midagi kombineerida . Mis tähendas välivoodit koridoris või umbes nii . Ja ühel juhul anti luksnumber , mille eest vahel isegi maksma ei pidanud , organiseeriti kohtumisi huvitavate inimestega ja mis kõik veel . Loomulikult loeti sõnu peale - vennalikust perest ja nii edasi . Siis aga hakati ääri-veeri mõista andma , et sotsialismi hüved on tegelikult neidki ära tüüdanud ja et mida siis nagu ette peaks võtma . Ning kui ma otsekohe mingit võitlusprogrammi välja ei pakkunud , süüdistati veel lugupidamatuses . Kõige lihtsam ja ka tõepärasem nõuanne , mis ma oskasin anda , oli laulmise asjus . Et tuleb aga alatasa suure seltskonnaga kokku koguneda ja laulujoru ajada . Öeldi , et nad on proovinud ja et pole nagu aidanud . Seda tuleb teha seitsesada aastat järjest , täpustasin . Ja kätest kinni hoides . Ei saa öelda , et nad kohe uskuma oleksid jäänud . Kuigi nõustusid prooviks natuke laulma küll . Ainult et mida ? Rahvalaule , rõhutasin . Kuigi see mu enda tervisele sugugi hästi ei mõjunud . Aga suure eesmärgi nimel võis välja kannatada . Kui eesmärgiks pidada tasuta öömaja ja viina . Selline skeem töötas isegi Moskvas - või Moskvas isegi paremini kui mõnes kolkas . Ühe täitsa korraliku hotelli administraator läks sellest konspiratsioonimängust täitsa hoogu . Range saladuskatte all sokutas ta mulle igasuguseid veidrikke kaela , anarhistidest monarhistideni . Mõni neist ruttas isegi kinnitama , et on Baltikumi autonoomiaga täiesti päri . Ja pea kõik hotelli asukad vahtisid mind pelgliku aupaklikkusega . Ühel õhtul oli mulle jäetud lakooniline kirjake : " Astu läbi , vennas . " Ning toa number . Pärisin muidugi , et kes selles toas asuda võiks . Tatari kirjanik , vastati mulle . Ja soovitati eriti ettevaatlik olla . See mongoli-tatari ike näib venelastel ikka sügavalt meeles püsivat . Kahene tuba oli paksult suitsu täis . Läänemaist suitsu , olgu öeldud . Lüheldane tõmmu mees istus voodil , tema ees toolidel istusid kaks väga matsakat noort daami ja lugesid talle luuletusi . Teise voodi peal lebas natuke kahvatum härrasmees , kes näis täiesti kustununa . Mis ei pannud ka imestama , kui tühje pudeleid loendada püüdsin . Tatarlane tervitas mind ülevoolava vaimustusega , tegi mingeid salapäraseid , justkui konspiratsioonile viitavaid grimasse , palus istuda ja konjakit juua , kuni tema " töötab " . " See seal , " osutas ta pöidlaga , " on minu helilooja Vasja . Ta on väsinud , " lisas ta asjalikult . Luuletustest ma eriti aru ei saanud - või vähemalt tundusid nad tobedad . Aga kuulata oli igatahes lihtsam kui ise udu ajada . Paarikümne minuti pärast tundus mehele , et tööd on küllalt tehtud . " Minge puuderdama , " ütles ta tüdrukutele ja need sulgusidki sõnakuulelikult kitsukesse duširuumi . " Ahat , " tutvustas tatarlane ennast , " kirjanik . " " Sellest siis ka suur luulehuvi , " noogutasin mõistvalt . Tatrlane raputas süngelt pead . " Need on minu luuletused . Aga sellest on mitu aastat möödas , kui ma Gorki-nimelises õppisin . Ma ei tea , kuidas praegu vaja on . Olja ja Valja on - kiibitsejad . Tunnevad kõiki . Toimetajaid ja õppejõude . Nimi mul on , kogu läheks läbi - aga see viimane nõks veel ... Sinust ma tean juba kõike , pärast räägime , nende kuuldes ei saa ju . " Olja ja Valja ei pidanud eraldatuses tõesti kuigi kaua vastu , aga kas nad oma niigi paksult äravärvitud nägudele veel täiendavat puudrit olid mäkerdanud , ei osanud mina küll öelda . Luulekogu käsikiri oli aga varsti valmis ja Ahat kinnitas , et proosas tunneb ta ennast palju tugevamalt . Ainult et proosas pidid jälle muud probleemid olema . Poliitilised nimelt . " Kujutad ette , " selgitas ta , " võtame või industriaalse . " ( Alles tüki aja pärast taipasin , et ta peab silmas tööstusainelist juttu . ) " Direktor on siga ja peainsener uuendaja - või vastupidi , ükskõik . Üks on venelane , teine tatarlane . Kui kirjutad , et venelane on siga , siis ei avaldata . Kui tatarlane , siis ähvardavad jälle omad ära lintšida . Kirjuta siis ... " " On kaks võimalust ... " alustasin , aga temal polnud see ilmselt esimene kord probleemi peale mõelda . " Ma tean - aga kui kõik on head , siis pole jutus dünaamikat . Isegi kui alles lõpus ümber kasvavad . Enam sellega ei lõika . " " Meil kirjutatakse juba ammu nii , et kõik on sead , " kinnitasin , " siis pole kellelgi midagi viriseda . " " Ei , oota nüüd , " vaidles Ahat ja hakkas kiiruga mingit oma romaani ümber jutustama . Loomulikult olid seal kaks kolleegi , üks venelane ja teine tatarlane , aga kuna neil olid mõlemal vene nimed , läksid nad mul pidevalt segamini . Nii et üks oli nagu teiselt naise üle löönud , siis aga sattusid nad millegipärast ühes mägedesse ja kellegagi juhtus mingi äpardus , nii et ta jäi liikumisvõimetuks . Ja teine aitas tal kusel käia . Seda detaili paar korda rõhutanud , jäi Ahat võidukalt vait ja nõudis kõigilt tunnistamist , et see on tal geniaalselt välja mõeldud . Tüdrukud kihistasid omavahel ja noogutasid innukalt päid . Kuna ma ei osanud oma arvamust viisakalt väljendada , pakkusin , et jutud juttudeks , aga ma võin neile vahelduseks elust rääkida . Et pole oluline , kust ma tulen või kes ma olen - seepeale noogutasid kõik mõistvalt pead - , aga et viimati korraldasin ma näiteks niisuguse loo . Noh et tulid suvitama kõrged ülemused . Venemaalt . Aga et meil niisuguseid ei armastata . Noh , ja siis võetigi ülemuse naine supelrannas kinni , kisti paljaks ja määriti üleni mudaga kokku . Ülemusele endale maksti aga sada rubla valurahaks . Seda on ju vähe , imestas kirjanik . Vähe jah , nõustusin , aga rohkem mul parajasti polnud . Nüüd jäid kõik niisama tummaks kui mina enne selle mägedes kusemise peale . Nii tehakse meil üldiselt kõikide kommunistidega , lisasin suurustlevalt . Ahat hakkas rahutult nihelema , soovitas kõigil konjakit juua ja püüdis juttu mujale juhtida . Ega ma ei hakanud teda takistama . Sellest õhtust mäletan ma veel , et mingil hetkel käsutas Ahat naisterahvad jälle minema ja selgitas mulle olukorda : " Sina oled täna minu külaline , nii et vali , kumba tahad . Ega nad ei küsi palju - ja mina maksan ... " Ütlesin , et mina ei taha kumbagi , isegi kui mulle peale makstaks , mispeale Ahat näis solvuvat , aga ma suutsin ta kuidagi maha rahustada . Ja kui hiljem ka väsinud helilooja üldises melus kargu alla võttis , hiilisin vaikselt oma tuppa magama . Arvasin , et sellega sai episood ammendatud ja et nagunii oleks aeg uus hotell vaadata , aga Ahat otsis mu hommikul - või täpsemalt keskpäeval - jälle üles . " Sul oli õigus , vennas , " tunnistas ta kõigepealt . Et mul aimugi ei olnud , millised mu prohvetlikest võimetest mängus olid , kehitasin vaid imestunult õlgu . " Nende naiste puhul oleks tõesti pidanud luuletustega piirduma , " täpsustas tema , " aga kuidas sa kohe aru said ? " Ta nägi üsna kurnatud välja , nii et läksime õlut jooma . " Räägi nüüd rahvarindest , " tahtis ta , kui oli juba veidi toibunud . " Kas sa muidu " Kahtteist tooli " oled lugenud ? " küsisin . " Olen küll , mis siis ? " " Kõikidest leitnant Schmidti poegadest olin mina isale kahtlemata kõige armsam . " Tema pisikesed tumedad silmad läksid kõigepealt ümmarguseks ja siis naeris ta vähemalt kolm minutit hüsteerilist kurguhäälset naeru . " Aga see lugu partorgi naisega oli sul hästi välja mõeldud , " kinnitas ta seepeale professionaalse väljamõtlejana , " needsamused jäid igatahes uskuma . " " See lugu oli muuseas jumala tõsi , " tunnistasin , " seepärast ma kodunt nii kaugel olengi . " Lühidalt - sõitsin koos Ahatiga tatarlaste juurde rahvarinnet organiseerima . Tatarlasi on mitut seltsi , mina sattusin algul kuskile Uraali mägede kanti . Õhk on keemiakombinaadi tõttu pidevalt väävlit täis ja enamik inimesi arvab , et kui revolutsioon tuleb , siis esimese asjana peabki kombinaadi direktori maha laskma . Ilmselt on neil õigus , kuigi ma tean , et sellest midagi ei muutu . Algul oli pisut harjumatu , et kaupluses " Mööbel " müüdi ainult taburette ja kaupluses " Tuhat Pisiasja " vaid naelu ning aknahaake . Talvel seevastu on päris lõbus vaadata , kuidas pisikesed kondised hobused saane vedades trollibusside vahel põiklevad - ilmselt seepärast tänavaid ka ei liivatata . Aga üldiselt on nad nagu uskuma jäänud , et kui direktori mahalaskmine ei aita , siis tuleb kätest kinni hoida ja seitsesada aastat laulujoru ajada . Nii et minu seegi missioon hakkab nagu lõpule jõudma - ja arvutit pole nad mulle ka korduvatele vihjetele vaatamata hankinud , Larryst pidi aga juba viies seeria turul olema , professionaalsed võimed võivad niiviisi kängu jääda ... Kui Arno isaga Soomemaale jõudis , oli lama juba iskenut . Mina jõudsin natuke varem . Oletades , tähendab , et kangelane - või olgu , antikangelane - pöörab vasakule . Ehk konkreetsuse mõttes põhja . Ennegi ju nagu käidud mõõga järel või muidu tuuslareid puistamas ehk kes need seal elasidki . Enne kui põdrad tulid . Boss peletas mu küll mansionist minema , aga mõnda aega olin ma tema seltskonnas siiski viibinud . Tööd tehes polnud mahti saanud kõiki tema külalisi meelde jätta - eks igal elualal ole omad spetsiifilised oskused . Inimeste märkamine ja hindamine sealhulgas . Mis tähendab , et mina olin mõnele meelde jäänud . Kui ma enda teada täiesti sihitult ja sõpradeta kesklinnas ringi tolgendasin , ujus miski tüüp ligi , tervitas lahkelt ja päris Bossi hea käekäigu järele . " Mehkeldab venelastega , " vastasin natuke solvunult . " Ja ise ? " " Ei või neid enam kannatada . " Tüüp noogutas mõistvalt ja uuris , kas ma põtru kannatan . Kehitasin õlgu - pole proovinud . Maasikale minekust nagu ei hooliks . " Aga kui midagi tõsisemat ? " " Võiks kaaluda . " Siis ma arvasin veel , et Soome pääsemine on harukordne asi , mida keegi heast peast juhututtavale pakkuma ei hakka . Või et kui pakub , pole asi puhas . Ei olnud muidugi . " Kui kellelgi on vaja midagi üle viia , aga endal pole parajasti mahti - käid ära ? " " Passi pole . " " Pisiasi . Too homme pildid . " " Ülehomme . " " Olgu siis ülehomme . " Piltidega läks kiiremini kui passi ja viisaga - mis küll kah suve lõpuks valmis said . Alguseks anti mulle midagi lihtsamat : mõnisada hormoonitabletti . Parajasti nii palju , kui suure " Viljaveski " leiva sisse ära mahtus . Nali oli veel selles , et tegelikult poleks midagi peita pruukinud - mul oli ööseks kajutikoht , õhtul käisin ainult passikontrollist läbi , kott oli laevas . Ja hommikul ei tundnud keegi pagasi vastu huvi . Vähekese valesti kujutasin sealset maffiat ka ette . Üsna inimlik kutt oli , kes mulle helistamise peale vastu tuli . Võõras keeles ja seninägematu aparaadiga helistamine oli ka elamuslik , aga ma olin neid paari lauset piisavalt harjutanud . Suuri rahasid minu kätte ei usaldatud , need pididki otse pangaarvele minema , kutt küsis täitsa omal algatusel , et kas mul endal ka raha on ja et mis plaanid mul Helsinkis olla võiksid . Suunitelmasid mul ei olnud ja raha ka eriti mitte - mispeale ta ostis mult viinad ära ja sõidutas natuke ringi . Kui tal endal aeg otsa sai , sokutas ta mind mingitele oma sõpradele edasi - siis sai mitmel pool õlut joodud ja keeleprobleemid hakkasid kaduma . Nagu seegi , et ma kellelegi vaese sugulasena ootamatult kaela olen sadanud . Kui mind miski imestama pani , siis ehk see , et vene keelt kuulis haruldaselt vähe . Ainult mingis komisjonipoes . Natuke pandi mind proovile ka - ehk loodeti nalja saada , kui ma kaubaküllusest segi peaks minema . Aga noh , mul ei olnud ju ausalt öeldes midagi vaja ja ma ainult kehitasin nende tränihunnikute ees õlgu . Enese teadmata teenisin ehk plusspunktigi . Ainuke koht , kuhu ma pikemalt , suu lahti , passima jäin , oli kompuutripood . Kuigi see sai kohe selgeks , et arvutite hinnad erinevad minu taskus olevatest summadest kahe suurusjärgu võrra . Toppisin sellegipoolest hinnakirju ja reklaamikaid taskusse . Ja katsusin pea iga erineva mängu karpi oma käega . Kõigepealt neid , mida ma teadsin , ja siis neid , mida ei teadnud . " Kui järgmine kord tuled , otsime sulle mõne mehe , kes tiedokonedest rohkem jagaks , " lubasid põdrad , kui nad minu tuhnimistest juba väga ära tüdinesid . Et ka mõni järgmine kord võiks tulla , selle peale polnud ma ise mõelnudki . Võibolla ei mõelnud nemadki seda tõsiselt . Muidugi on igaühe enda asi , millega ta äri teeb , ja minul pole selle töö peale soont . Ehk kõlkus mul kusagil alateadvuses isegi mõte , et vahelejäämise korral oleks Soome vangimaja eelistatav kodusele argielule - kuigi sealpoolne toll sel ajal eriti vaeva ei näinud . Igatahes tegin ma paar tretti veel ja hakkasin end Helsinkis juba päris koduselt tundma . Tallinna ärikatele oli võit ilmselt märgatav , sealsed tüübid võtsid asja kui süütut mängu - et just nagu võimude kiuste . Aga kui ma nendega juba mitmendat korda kokku puutusin , siis mõni ikka küsis , et mis ala mehi ma ka olen . Vastasin täitsa ausalt , et olin ehituse peal ja siis õppisin arvuteid . Ega ma teadnudki algul , aga see ümberõppimise-jutt läks neile eriti peale , seal on see nagu hea tooni märgikski - et inimesel mingi tegevusala ära viskab ja et ta siis kõva raha peale makstes midagi muud õpib . Nii et kui siis sellestki juttu tehti , et kas ma Soomes ei taha ehituse peale , ja mina põlglikult pead raputasin , võeti seda kui täiesti loomulikku . Kuni üks Arpo-nimeline ( tal oli kaks vana veoautot ning toapugerik kontoriks , aga talle meeldis väga , kui teda " kuljetusalan yrityksen johtajaks " tituleeriti ) kukalt kratsima hakkas ja ettevaatlikult uuris , et kas mulle ikka ei meeldiks Soomes pikemalt ringi vaadata . Ütlesin , et ringivaatamise vastu pole mul midagi , ainult et Soome on kangesti kallis maa . Nii ongi , jäi ta nõusse , kratsis järgmise õlle juures jälle natuke pead ja teatas , et äkki oleks tal mulle üks ots välja pakkuda - mis küll eriti sisse ei tooks , aga ikkagi . Mina vastu , et see töölubade hankimine on igavene jama ju . Noh , aga ega siis kõik ei pea nii väga " virallinen " olema , mõtiskles tema . Ja et temal olla hull vend . Et arvutite-hull , ent aeg-ajalt käivat joomatuurid peal ja siis olevat päris hull . Ja et kas ma ei viitsiks vahel natuke nagu silma peal hoida . Ning ehk on mul seal arvutite alal üht-teist juurde õppida . Või siis ise millegagi kasulik olla . Kahenädalasest külaskäiguviisast oli mul täpselt üksteist päeva veel kasutamata ja ma arvasin , et natuke võib küll , kas või kohe . Selle peale jõime veel mõned õlled ja tema rõhutas , et meie võtame natukene ja inimese kombel ( kuigi isegi eriti töökad ettekandjad ei jõudnud meie lauda järjest kogunevaid õlleklaase piisava nobedusega ära tassida ) , aga et see vend Aapo ... Vend Aapo pesitsemispaik oli vist nende pere endine talumaja , mis asus tsivilisatsioonist äärmiselt kaugel - mis tähendas , et kümne kilomeetri raadiuses oli ainult kolm poodi ja kaks videolaenutust . Maja ise oli väljastpoolt kaunikesti räämas ja sisemuski oli vist juba mitu kuud koristamata , aga see kõik jäi mul kuidagi kahe silma vahele , sest aparaadi kõrval , mis kogu seda segadust kroonis , polnud muu oluline . Kahe ekraaniga ! <arv> ! Saja kaheksakümnese vindiga ! Ma olin kohe kõigega nõus , seda enam , et vend Aapo oli küll karva kasvanud ja tema pilk takerdus aeg-ajalt pealnäha mõttetul moel sinna-tänna , aga agressiivne ta ei paistnud olevat . Vähemalt kainest peast . Ja et ta kaine püsiks , selles minu ülesanne ju esialgu seisneski . Vahepeal võiks öelda , et kümnepäevaseks planeeritud ots on väheke nagu veninud . Üle aasta või nii . Ametivõimude pärast ma eriti ei muretse - kui ma ise mingi lollusega vahele ei kuku , ei tunne siin keegi minu vastu huvi . Kui ma peaks tahtma koju tagasi , siis tean täpselt , kuidas seda märkamatult teha saaks . Ja isegi kui ma peaksin vahele jääma , saadetakse mind lihtsalt maalt välja ning kästakse mitte tagasi tulla . Mõnele võiks mu eluolu tüütu tunduda , aga mulle istub . Raske uskuda , aga mängude spetse läheb tõesti tarvis . Meil on boxide kaudu ühendus enamiku Euroopaga . Uued mängud murtakse lahti ning lastakse ilma kopeerimiskaitseta ringlusse . See etapp nõuab teatud oskusi - ja näiteks just säärast kahe ekraaniga süsteemi , ühe peal pilt ja teisel siis sellele vastav programmitekst . Kas siis muudetakse koodi , nii et see suvalise vastuse õigeks tunnistaks , või raskemal juhul tehakse uus laadur . Raha selline tegevus eriti sisse ei too , aga veidi ikka . Siis veel see rida , et väikese lisatasu eest võib tühmim mängija vihjeid saada . Igasuguseid kaarte ja plaane ja tegevusjuhiseid . Samuti eelistavad mõned mugavamad inimesed , et neil oleks mängides lõpmatu hulk elusid , energiat , raha või mida siis konkreetsel juhul ka tarvis peaks minema . Ning spets võib sellise pisiasja korda ajada küll . Nii et " mäng on väikese inimese tõsine töö " . Rohkem auasi , kes mõne uue programmi esimesena lahti murrab või läbi teeb . Algul ma mõtlesin , et võiks ka ise mänge tegema hakata , aga selle idee olen ma nüüd kaugemasse tulevikku edasi lükanud . Alustada võiks muidugi viirustega ... Miskipärast võtavad inimesed Soome leiba kaasa . Minu arvates on siinne oluliselt parem . Samuti vorst , juust ja kõik muud tuttavad asjad , õllest rääkimata . Kahtlusi võivad tekitada vaid need mikrolaineahju pistetavad karbikesed . Kui pealt lugeda ei viitsi - või esialgu ei oska ka kahtlustada - , siis satub ikka jamade peale . Miks söövad põdrad maksavormi rosinatega ? Või milline haige aju leiutas kaalikavormi mannaga ? Jah , ja kui mälu ei peta , oli " Peetri pizza " parem siin turustatavast . Eluolu juurde peaksid käima ka naisterahvad , aga need olid Eestis küll kindlasti kenamad . Ega eksootilistest rõivatükkidest pole ju igas olukorras abi . Olukordades , kus rõivatükid üldse nagu tülinaks või nii . Põdraemad on vähe nagu tobedad : need , kes maal , tahavad linna , ja need , kes linnas , ei saa aru , miks nad maalt ära on tulnud . Ja naisõiguslusest on nad liiga palju kuulnud . Mitte et naisküsimus nii oluline oleks , aga paari nädala tagant tulevad Aapol ikka tuurid peale ja siis me käime joomise kõrval pokkamas ka . Tegelikult peaks ehk kogu selle jama peale üritama mingit üldistust teha . Näiteks kolme rahva erinevuste kohta , kes Soome lahe äärde elama on sattunud . Aga ma pole osanud mingeid sügavamaid järeldusi teha . Nagu muuseas ka millestki muust veidrast , mis maailmas juhtuda võib .