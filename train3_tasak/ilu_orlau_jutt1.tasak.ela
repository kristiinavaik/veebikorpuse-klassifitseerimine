kirjak	ilu_orlau_jutt1.tasak.ela	Karen Orlau Kui vana ütlemist uskuda , püüavad nurkaaetud rotid end misiganes hinna eest lõksust välja võidelda . Kipun arvama , et inimesed pigem kohanevad nurgaga , kui et lootusetusse võitlusse astuvad . Tean kedagi , kes muigab , kui seda loeb . Enesekindlalt ilmselt ? Mis siis ikka , naergu pealegi — minagi ju püüan kõigest kohaneda . Leppida olukorraga ja lepitada teravaksmurtud nurki , mis mu hinge kriibivaid , ning vahend , mida ma praegu kasutan , on selleks sama hea kui iga teinegi . Jälgisin eile oma kongi aknast , kuidas pühapäevased puhkajad paatidega mööda jõge sõitsid . Tumedad , keeristesse põimuvad tõtakad jõevood , mis paate allavoolu kandsid , viisidki mind sellele mõttele ... Mulle on alati meeldinud vaadata , kuidas inimesed paadiga sõidavad . Õhukesed paadilauad , mis sõitjaid veesügavusest lahutavad , loovad nii hõlpsasti muretu kindlusetunde , nagu ei olekski otse nende jalgade all kümneid meetreid musta vett , mis varjab kummalisi ja ilgeid olendeid . Muretud paadisõitjad ei aima midagi — paar paadilauda näivad olevat piisavaks kaitseks sügavuste koletuse ees , muutes musta põhjatuse olematuks , hoolimata sellest , et see on otse sealsamas , sõitjate jalgade all . Paadilauad on just täpselt samapalju kaitseks nagu üle pea tõmmatud tekk või kinnipigistatud silmad : naiivne lootus , et kui ei näe , siis pole olemaski . Turvalisuse illusioon on ju nii vajalik ... Kaks kuud tagasi — kuiv fakt , et kaks kuud , tegelikult ei jaksaks ma mõõta möödunud aja pikkust — oli mul kombeks sellist jaanalinnukavalust halastamatult pilgata . Tuttavad ei tahtnud mu tõevaimustust jagada ning peagi avastasin , et mind laiemas ringis üsna varjamatult välditakse . See ebameeldiv üllatus muutis mind aga hoopis vihasemaks enesepettuse ja ka võltsdiskreetsuse vastaseks . Tulemusena olin viimaks isegi lähedastele sõpradele vastumeelt . Ma ju rammisin neid päris tahtlikult : ei mingeid häda- ega iluvalesid , välja päevavalgele kõik tegelikud motiivid , välja kogu tõeline " mina " ... Ma sorkisin nende hinges halastamatult , neid teadlikult solvates — algul kasvatuslikel eesmärkidel , hiljem aga kibestumisest . Väike vihane poolerudeeritud taskufilosoof — seda ma just olin . Ei ole mingi ime , et kõik mind vältima hakkasid . Kardan , et enamus neist , keda ma toona mõnitasin , tunneksid siirast kahjurõõmu , kui vaid teaksid , et praegu olen mina see , kes tahab silmi kinni hoida ja lisaks veel ka teki üle pea tõmmata , et enam ükski varem nii ihaldatud tõeteadmine minuni ei jõuaks . Kadestan neid õndsaid kanapimedaid , kes jalutavad läbi päeva , ümber kookonitaoline kaitsekiht , mis summutab kõik ülearuse — selle , mida inimene teada ei taha — ja laseb neil õnnelikuna edasi kulgeda . Nad näevad ju ometi sama palju kui mina , kuulevad samu helisid , tajuvad lõputult kõnekaid nüansse inimese hääles , haistavad lõhnade sadat tuhandet erinevust , millest igaüks on omamoodi tähenduslik , nad tajuvad seda kõike niisamamoodi kui mina — ent keelduvad järeldusi tegemast . Imepärane enesesäilitus . Toona , kui ma enesekindlalt ringi praalisin , oli minul muidugi ka oma kaitsekookon olemas , kuigi ma seda ei teadnud . Olin täpselt samamoodi õndsalt pime nagu need , kelle üle ma naersin , ainult et liiga ennast täis , et seda kasvõi kahtlustadagi . Paratamatult meenuvad mulle müüdid inimestest , kes oma rumala ülbusega jumalate viha välja kutsusid . Muidugi on see ainult spekulatsioon , kuid sageli tundub mulle siiski , et kui ma poleks nii väljakutsuvalt oma tõekspidamistega uhkeldanud , oleks kõik teisiti olnud . Samas ei saa välistada võimalust , et tegemist oli lihtsalt kokkusattumusega . Ja kui see oli kokkusattumus ; kui mu praalimisel ja sellel , mis ma praegu olen , ei ole omavahel mingit seost , siis kas saab keegi üldse öelda , et ma olin selle siiski ära teeninud ? Tean liigagi hästi , et need , kes mind muutsid , ei pidanud seda ei kättemaksuks ega teenitud karistusekski . Neil oli mind lihtsalt vaja ja kui nad olid saanud , mida tahtsid , heitsid nad mu kõrvale nagu kasutatud taskurätiku . Kas suudan sellisena edasi elada või mitte , lihtsalt ei huvitanud neid enam , see oli juba minu probleem . Liiga raske on kujutleda , et õigluse jaluleseadjad võiksid nii enesekesksed olla . Ja ikkagi jääb närima kahtlus — äkki siiski ? Tol õhtupoolikul jalutasin jahedat kevadeilma nautides niisama linnas ringi , kuni ma ühel tänavanurgal täiesti juhuslikult Markusega kokku sain . Markus oli üks eriline mees . Ta oli mingi igavese üliõpilase tüüp , olles enne ajalukku sissesaamist õppinud nii psühholoogias , filosoofias kui matemaatikas , mistõttu meie kui veendunud , ehkki verinoored humanitaarid teda Tobeteaduriks kutsusime . Selles hüüdnimes oli õige pisut austust ja päris paras hulk irooniat , mille ta oli meie meelest ära teeninud . Tobeteadurile ei läinud ta uus nimi oluliselt korda . Meie arvamus oli talle meie siiraks pahameeleks üsna ükskõik . Tema oli siia kooli tulnud ajalugu õppima — lihtne ja konkreetne . Seltskonnaelu teda ei huvitanud , vähemalt mitte see , mida meil pakkuda oli , pigem me isegi segasime teda — oma üleoleva suhtumisega õpingutesse , mida tema nii pagana tõsiselt võttis ja mis meie jaoks olid lihtsalt üliõpilaseks olemise üheks tüütumaks küljeks . Aegajalt koorus Teadur siiski oma vaikimiskookonist välja ning esines kummaliste teooriatega , püüdes tuntud sündmusi põhjendada ... " küüniliste jumalavallatustega " , nagu pahvatas üks neist õppejõududest , kelle Markus oma terava vaidlusoskusega põhjalikult ära väsitas . Aga olid sellel mehel alles teooriad ! Meie ei lasknud ennast loogikareeglitest segada , et midagi nii naeruväärset välja naerda nagu kord ja kohus . Markus püüdis isegi meiega paar korda reeglitekohaselt väidelda , kuid see oli nii ilmselt tulutu ettevõtmine , et ta jättis selle peagi sinnapaika ja talus tüdinud ilmel meie irvitusi . Seda enam olin ma üllatunud , kui ta mind tol õhtul ükskõikse tervitamise asemel sõbralikult kõnetas ja enda poole kutsus . Ma olin siis juba saavutanud nö . suhtlemisalase pidalitõbise staatuse ja huvi minu süvenevalt sarkastilise isiku vastu tundus tervitatava vaheldusena , hoolimata sellest , et me polnud just lähedased tuttavad . Jalutasime tühjast-tähjast vesteldes all-linna . Markuse üürikorter asus üsna linnaservas , ühes sealkandi loendamatutest sajandialguse puumajakvartalitest , nii et kui kohale jõudsime , hakkas juba vaikselt hämaraks minema . Pime trepikoda , kuhu Markuse kannul sisse astusin , haises kassikuse järgi — mida kõrgemale , seda hullemini — ja vana puutrepp oli päris lagunenud . Katusekambrisse viivad astmed olid mõnest kohast lausa sisse vajunud ning uks oli jämedate laudadega kaetud ja madal — justnagu pööningu-uks . Vilets vaesusest lehkav trepikoda ei lubanud Teaduri kubrikust midagi erilist loota , seda ootamatum oli aga kambri küllaltki korralik sisustus . Eluruum , kuhu viis kitsas madala laega eeskoda , oli üsnagi avar , täis vana rasket nikerdustega puitmööblit . Toa pudedat laudpõrandat kattis stiilne tumepunane musta mustriga vaip , mis oli selline täius omaette , et tundus pühaduseteotusena seda pelgalt vaibaks tarvitada . Seintel rippusid Tobeteaduril õlimaalid , mis olid omavahel mingil määramatul viisil sarnased , kuid ma ei kavatsenudki hakata neid lähemalt uurima . Kui Markus ootas imetlushüüdeid ja vaimustusoigeid , siis pidi ta igatahes pettuma . Ma olin enesega päris rahul , sest see ükskõiksus , millega ma laias tugitoolis istet võtsin , oli tõesti paadunud kosmopoliiti väärt . Nii ma siis jäingi sügavast tugitoolist rõhutatud väärikusega ta raamaturiiulit põrnitsema . See oli tõepoolest vaatamisväärsus , pean tunnistama , täis kõige ehtsamaid antikvariaadipärleid nii inglise , saksa , prantsuse kui vene keeles , mis mind küll eriti imestama ei pannud , sest nende keelte mõningane valdamine oli meile peaaegu kohustuslik , kuid muude raamatute hulgas torkasid silma ka mõned päris vanad ladina- ja heebreakeelsed teosed . Muude ahvatluste hulgas jäi silma kurikuulus " Malleus maleficarum " vanas pressitud nahkköites . " Nii , et siis sellised huvid ? " mõtlesin irooniliselt , samal ajal kibeledes käsi ihaldusväärselt kurikuulsa raamatu järele sirutama . Muidugi võib vabalt olla , et Markus oli stiiliga mees ja hankis kõik need iludused sinna rohkem silmailuks . Aga teisest küljest jälle — vaevalt . Markus ei jätnud mulle sügavamaks kadeduseks aega , naastes elegantse kiirusega köögipoolelt , kaenlas pudel tumepunast hispaania veini ja näpu vahel mõnusalt vatsakad pokaalid . Pühendusime hardalt veinile ja see võttis tubli aja . Jook oli hea , tugeva kuid mõnusa maitsega — ja salakavalalt kange . Juba esimest klaasi nautides valgus tuttav rammestav soojus üle keha ja pehme tugitool tundus üha mugavamana . Kolmanda klaasi lõppedes oli Markus mu südamesõber ja ma olin valmis talle kõigest rääkima — saladuste avaldamine muutus vastupandamatuks vajaduseks , näides selle tõelise sõpruse kinnitusena , mida tol hetkel tundsin . Neljanda klaasi pealt sai elust joovastav rõõm ning maailmaparandamise raske koorem paistis helge ja kergena ... Markus polnud muidugi mingi samariitlane , vaid oli oma asja peal väljas . Kui ma juba ilmselgelt süüdimatult veinihurmas olin , hakkas ta mind tasapisi üles keerama . Tänu mu kõrgendatud meeleolule ning nauditavalt süvenevale joovastusele ei pidanud ta selleks just ülearu ponnistama . Püüdsin talle vist isegi avameelselt seletada , miks ma nii tubli , julge ja otsekohene olen . Sattusin ta tähelepanu paistel tõsiselt hoogu ja teatasin veendunult , et ei karda mitte kui midagi , sest et kõik , mis tegelikult ja tõeliselt olemas on , on tõde ja tõde ei tohi karta . Või enamvähem midagi sama loogilist . Markuse osavalt väljendatud kahtlus ajas mind marru ja ma vandusin kõige nimel , mis mulle pähe tuli , et nii see just on ja ta ei tohiks mu sõnades kahelda , sest kuna ta on mu ainus tõeline sõber , siis ei valeta ma talle iialgi . Peale seda , kui ta iroonilise naeratusega teatas , et tema küll ei usu , et mulle meeldiks pidevalt tõega silmitsi seista , olin kõigeks valmis , et talle tõestada , kui kõva mees ma olen ja kui kõikumatud on mu põhimõtted . Alles siis hakkas ta tegeliku asjaga peale , kuid tegi seda nii ääri-veeri , et ma isegi nii oimetus olekus adusin , et ta poole rääkimata jätab . Ta oli ühe sõbraga mingi lollusega hakkama saanud , aga nad ei osanud asja ka kuidagi parandada . Et aga teada saada , kuidas seda teha võiks , tuleks tahtlikult loobuda ühest teatud iseeneslikust kaitsesüsteemist , mis ei olevat tegelikult midagi muud , kui üks enesepetmise värk , aga kõik teised sõbrad olevat araks löönud ja eelistanud oma päid edaspidi ikka liiva sisse peita . See oli jututeema minu jaoks ! Ma olin nii radikaalne , et Markus pidi tegema rasket veenmistööd , enne kui suutsin uskuda , et ka minul on selline kaitsesüsteem olemas . See olevat nii keeruline , et inimene seda mõistusega kontrollida ei saagi , aga ärgu ma muretsegu , sest ta sõber oskavat selle hüpnoosi teel maha võtta — kui ma ise ainult nõus olen . See hüpnoosijutt oleks mind kainest peast üsna tõsiselt mõtlema pannud , sest kunagi ei või teada ... liiati ei tundnud ma Markuse sõpra . Tänu tapvale andaluusia veinile ma säärastele pisiasjadele tähelepanu ei pööranud , vaid olin hetkepealt kõigeks valmis . " Kus su sõber on ? Lähme teeme selle asja kohe selgeks ! " pühkisin püsti karates laualt paar raamatut maha ning tühi pokaalgi lendas kus seda ja teist , kuid ma olin nii hoos , et ei pannud õieti tähelegi . " Lähme su selle ... selle sõbra poole , Marks ! " Markus , kes oma veini ainult aegajalt maitses , oli muidugi kainus ise . Ta lükkas mind mu pehmete jalgade pealt tugitooli tagasi ja ütles , et ärgu ma üldse muretsegu , sest juhtumisi peakski ta sõber iga hetk tema poole tulema . Tore " juhtumisi " oli see küll ! Ta õngitses mu pokaali laua alt välja ja valas mulle veel ning ootamajäämine ei tundunud siis enam üldse halva ideena . Ei läinudki kaua , kui ta katkestas mu õnneliku tête-á-tête'i veiniklaasiga , öeldes , et kuuleb sõbra samme trepil . Lisaks sellele , et mina muidugi midagi ei kuulnud , oleksin äärepealt kaotanud ka silmanägemise , kui Markuse sõber tasakesi ukse avas . Kui ma enne olin olnud Markuse peale mõistlikkuse piirides kade , siis see tunne , mis nüüd mu räpast hinge näris , oli Vana Kadedus ise . Markuse " sõber " oli just see , keda vaesed kuulsusejanused poeedid oma katusekambrit külastama ihalevad : muusa , kelle ilu on niivõrd täiuslik , et päästab valla ka kõige olematumad loomeallikad ja on samas siiski ehedalt ihulik . Elisa oli ebaharilikult ilus . Ta suuri rohelisi silmi kontrastis peaaegu loomuvastaselt valge nahk , kuid muust kahvatusest hoolimata olid tal täidlased sügavpunased huuled . Mõnel muul juhul võiks sellised värvid jätta haiglase mulje , kuid Elisa näojoonte peen täiuslikkus välistas vähimagi võõristuse . Kullakarva punased juuksed piirasid ta kitsast nägu nagu pühapaiste , rippudes pehmete lokkidena üle õlgade . Ainuke ootamatu joon ta näos oli lausa patuselt terav vagu keset lõuga , kuid see tühine ebakõla muutus juba teisel pilgul pigem vooruseks . Tüdruk oli sihvakas nagu metsloom ning kõik ta liigutused olid täpsed ja mõõdetud . Ei pea vist ütlema , et olin esimesest hetkest kõrvuni sees ning neelasin teda näljaste silmadega . Mu suurimaks heameeleks oli ta minu vastu väga tähelepanelik . Ta ilmutas isegi nii sügavat huvi , et mu veinine mõistus vaikselt kaaluma hakkas , ega mul ometi Markuse vastu mingeid shansse ei ole . Markus oli aga hoopis vaikselt tagasi tõmbunud , vaadates üsna ükskõikselt pealt , kuidas Elisa mind ümber väikese sõrme keeras . Iseenesestmõistetavalt olin ma nõus sealsamas ja ilma pikema sissejuhatuseta hüpnoosiga alustama . Mäletan ainult , et nautisin head vabandust Elisale otse silma vaadata , kuni kaotasin selles ahvatlevas roheluses algul ruumi- ja ajataju , ning peagi , ta mahe hääl kõrvus , kadus ka kõik muu . Ärgates leidsin end Markuse diivanilt . Elisa istus sealsamas ja vaatas mulle murelikult otsa , kuid isegi ta lähedus ei leevendanud mu armetut enesetunnet . Pea lõhkus pööraselt valutada ning kogu kehas oli iiveldamapanevalt hõre tunne . Pomisesin vabandada ja tuikusin kööki , uudishimust hinge kinni hoidvad Elisa ja Markus mõlemad sabas . Ausalt öeldes oli mul nii halb , et mulle ei läinud üldse korda , et nad mu öökimist pealt vaatasid . Seal ma siis lõpuks olin , sisikond sees ringiratast laskmas , pea otsas huugamas , sapi maitse suus ja kõigele lisaks vastikult kaine . Need kaks seisid köögiukse peal ja vahtisid mind üksisilmi nagu mingit katselooma . Esimene seostatud mõte , mis mulle pähe tuli , oli : " Ma olen endale ühe neetud supi kokku keetnud . " Ükski mu eelaimus ei ole tõele kunagi lähemal olnud . " Mida kuradit te minuga tegite ? " küsisin ma nii vihaselt kui mu enesetunne vähegi lubas . Eriti kurjakuulutav mu hääl just ei olnud . " See on sellest veinist . " vastas Markus . " Sa vist polnud enne eriti söönud ja tühja kõhu peale — teadagi . Aga see peaks varsti üle minema ... " Millegipärast ei suutnud ma teda uskuda , kuid kui Elisa mind püsti taris ja elutuppa diivani peale viis , ei jaksanud ma vastu ka vaielda . Ta andis mulle mingit külma jooki juua , mis maitses üsna vastikult , kuid leevendas seda metsikut peavalu , mis mind nii hullupööra piinas . Lõpuks paranes mu enesetunne sedavõrd , et olin juba suuteline märkama tema jahedat kätt oma otsaesisel ja sellel oli omakorda leevendav mõju . Ajasin end istukile ja vaatasin uimaselt ringi . Kõik oli nagu endine . Katsusin kompida oma sisetunnet , kuid peale tõsiste pohmakanähtude ei avastanud ma ka iseendas midagi uut . Mis pagana asja nad küll oma hüpnoosiga ajasid ? Järsku sain teadlikuks sellest , et kogu pagana aja , kui ma seal pead murdsin , oli Elisa mu kõrval istunud . Vaatasin talle otsa — nii lähedalt oli see täiesti hinge kinnilööv vaatepilt — ja tundsin korraga , et temaga on midagi väga valesti . Ta kahvatu nahk ning kõhetud liikmed olid nii tähenduslikud , et ma tajusin lausa füüsiliselt mingit hävitavat haigust ta kehas . Mu meeled tabasid arvukaid väikeseid nüansse ja analüüsisid neid masinlikult , saates tulemuse täieliku veendumusena mu teadvusesse . Sel hetkel ma lihtsalt ei taibanud , et mu vaatlusvõime oli ebaloomulikult terav , sest ma maadlesin selle teadmise õudusega . Oli täiesti absoluutselt kohutav , et Elisa oli nii ilus ja nii lootusetult haige . Tahtsin tal ümbert kinni võtta , et teda — ja ennast — lohutada , sirutasin isegi käed välja , kuid siis haaras mind seletamatu hirm tema puudutamise ees ja ma ei suutnud seda teha . Ta jälgis mind terava huviga ning oletatavasti ei jäänud mu mõtted talle märkamatuks . Markus seisis köögiuksel ja vaatas meid mittemidagiütleval ilmel . Lugematutest väikestest märkidest tabasin ma , et tegelikult oli temalgi paras hirm , aga Elisa ees tahtis ta iga hinna eest kartmatut nägu teha . Minu arvamine ei läinud talle üldse korda , ja mis veel hullem , mina ise ei läinud talle üldse korda . Ta oli minuga lõpetanud ja mulle kaks kriipsu peale tõmmanud . Ärge küsige , kuidas pagana moodi ma seda teadsin , aga ma teadsin seda täiesti kindlalt . Ma ei olnud küll varemgi arvanud , et Tobeteadur mind kirglikult armastab , aga selline julm arvestus oli ikkagi natuke liig . Tont võtaks , ma pole ju mingi laborihiir . Vajusin oiates padjale tagasi ja tahtsin sinna mõneks ajaks jäädagi . Kui see oligi see puhas teadmine , siis tahtsin ma ennast pisut koguda , enne kui ma veel midagi teada tahan saada . Elisa ei lasknud mul kuigi kaua toibuda . " Tõuse üles ! " kamandas ta üsnagi kärsitult . Püüdsin kuulekalt jalgu alla võtta , kuid ei saanud sellega piisavalt kiiresti hakkama . Nad aitasid mul püsti tõusta , tirisid mulle riided selga ja talutasid trepist alla . Vapustava enesetunde tõttu olin üsna kurt ja pime , nii et kogu edasiminek toimus ainult tänu nende ühendatud pingutustele . Värske õhk mõjus nagu hoop vastu pead ja ma kustusin mõneks ajaks jälle ära . Aegajalt suutsin ähmaselt oletada , et liigume mööda pimedaid tänavaid kuskil linnaservas , kuulsin iseenese jalgade lohinat märgadel sillutisekividel ja tundsin slummi läpatanud haisu , kuid siis uppus pilt jälle pimedusse . " Ärka üles , ärka juba ükskord üles ! " Elisa raputas mind valusalt , tirides mind õlast püsti nii hoolimatult , et ta teravad küüned õelalt mu lihasse kaevusid . Kui ma selle üle mõtlesin , hakkas ka valu vaikselt mu teadvusse jõudma . Siiski mitte just liiga lõikavalt . " Jäta mind rahule ! " suutsin ma ümiseda ja kukkusin jälle lösakile . Ei au- ega häbitunnet , ainult vajadus magada . " Ma andsin talle ikkagi liiga palju veini , " ütles Markuse kahetsev hääl . " Küll ta ärkab , ära karda . Veiniga on siin küll üsna vähe pistmist . Näe , hoia ta kätt siin . " Peas hakkas hüüdma häirekell : jälle valu , ettevaatust , valu ! Teadsin nende häälest , et nad ei kavatse midagi head ja kiskusin end ärkvele . " Nägid , palju polnud lõigata vajagi ! " ütles Elisa külmalt . " Tubli poiss . Nüüd hoia silmad lahti ja kuula , mida ma ütlen . " Ümberringi mühises pime mets . Ma lamasin selili maas ja need kaks kummardusid mu kohale nagu raisakullid . Mu käsivarrest voolas verd , kuigi valu ei olnudki ületamatu . Ohutunne aga jäi . Hädaoht oli nii terav , et ma tundsin selle lõhna , kuid ma teadsin ka , et ma ei saa midagi teha . " Väga tubli . Vaata mulle otsa . " Vaatasin talle otsa ning tajusin , et olukord on lootusetu ja halastust ei tule . " Sa teed täpselt nii , nagu ma ütlen , eksole ju ? Nüüd mõtled sa sellele kohale , kus sa lamad . Mida sa näed ? " Kuulasin Elisa sõnu ning mu meeltesse vajus mingi haiglane lumm . Mu keha ja mu hääl ei kuuletunud enam mulle , vaid Elisa nii isekalt ja nii halastamatult ükskõiksele , kuid ometi nii kaunile häälele . Ma ei oskaks nime anda sellele meeleheite ja alistumise virrvarrile , mis mu hinge täitis , tundus , nagu oleksid mu tunded tigedad sõjamehed , kes , igaüks oma nurgas , kurjas vennatapusõjas teisi ründab ja hävitab . Elisa lähedalolek oli mu päästja õlekõrs selles põrgus . Ja teadmine , et ma ei suutnud end ka parima tahtmise korral isegi mitte liigutada — kui Elisa seda ei lubanud . Ta küsimused andsid mu mõtetele ja tähelepanule suuna ning eneselegi üllatuseks oskasin ma vastata . Muidugi , ma ei oleks teisiti saanudki . " See on vana risttee , aga seda ei kasuta enam keegi . Või ei , siin on ühed naisejäljed , aga need on üsna vanad . Ja siis on sinu jäljed . Ja Markuse jäljed . " " Nüüd kuula hoolega . Kas sa ust näed ? " Ust ! ? Millest ta rääkis ? Mis uks sai seal metsas olla ? Oma hämmastusest hoolimata tundsin ennast ütlevat : " Kuulen , kuidas uks avaneb . " Ja siis ma kuulsin seda tõesti . Korraga meenus arm Markuse käel ja kusagilt loetu : " Ohvri tuline veri koputab Ema uksele ... " Seekord oli see siis minu veel ihusoe veri , aga kunagi ... Markus ? ! Elisa muutus veel kahvatumaks ja limpsas veidi lapsikult keeleotsaga üle oma ärevusest kuivama kippuvate huulte . Kuidas ma kadestasin ta külma närvi . Peenike sügav kurd ta huulenurgas väljendas otsustavust , mille ebaloomulik hoolimatus nii erakordseks muutis . Millest ta üldse hoolis ? Iseendast ? " Kes siia tuleb ? , " küsis ta . Hambaid kiristades allusin ta käsule ja mu mõtted võtsid nõutud suuna . Tundsin kirjeldamatut hirmu , tajudes ebainimlikku julmust : ükskõiksuse julmust , loendamatuid kordi teravamat ja tugevamat kui see jõud , mida tajusin Elisas , kuid ilma tema iluta ja sellevõrra hävitavam . Kui oleksin suutnud keelduda nägemast , mida ma nägin , oleksin seda teinud iga hinna eest . Ma nägin põrgulikku , vanadest müütidest pärit olendit mulla seest välja ronimas — nagu oleks maapinnas tõepoolest uksed avanenud — otse põrgusse . Siis sain aru , et kuigi minu jaoks oli ta nähtav , ei näe Elisa ega Markus midagi . Seda oli nii raske uskuda , sest peagi oli see olevus kõikjal meie ümber . Ta tumedalt läikiva mudaga kaetud hiiglaslike nälkjate sarnased liikmed roomasid maa seest välja ning see ussipundar vonkles tihedalt ümber minu , puudutades aegajalt mu nägu ja käsi , siis sõlmusid need ilged ohelikud Elisa ja Markuse jalgadesse , aga nood ei näinud märkavatki ... Eluka sajad silmad jõllitasid meid liikumatul maopilgul , need värtnakujulised teravmustad pupillid ta kollastes silmades võisid hulluks ajada . Ükskõik kuhu mu pilk põgeneda püüdis , vaatasin talle ikka otse silma . Lisaks sellele põrgule tekitasid ta lugematud soomused vastikut kriipivat häält , mis lausa lõikas luudesse . " Sa kukkusid läbi , aga ei saanud karistada . " kasutas see õudus minu häälepaelu . Ta hääl kähises läbi minu kurgu nagu ammu surnud madu , kelle külmalt kerelt nahka maha koorub . " Sa vedasid mind alt , aga sa said minult nime ja sa tead , et see kaitseb sind . Olgu . Sa oled tugev ja sinust võib kasu tulla . Me võime rahu teha , aga sa ju tead , et kui oled võtnud , siis pead ka andma . Sa lasid mu kulleri minema ja ta ei tule enam tagasi . Selle eest pead sa mulle teise hinge andma . Siis oleme tasa . " Mu kõri läks krampi , oleksin köhahoogu peaaegu lämbunud . Kogu mu keha tõrkus kuulmast ja nägemast , selga kattis külm higi ja terve sisikond tahtis tagurpidi välja tulla . Ma lihtsalt ei suutnud seda jäledust taluda , kuid olin selle ees täiesti kaitsetu ja see oli põrgulik piin . Elisa ja Markus ei raisanud mulle aga pilkugi . " Noh ? " küsis Markus . " Mis noh ? " lõikas Elisa vastu . " Seda me ju arvasimegi . Ma olin algusest peale peaaegu kindel , et kuidagi teistmoodi me ust kinni ei saa . Vastik on küll jah , aga selline see elu juba kord on . Anna nuga siia ja mine põõsa taha , kui närvid vastu ei pea . " Elisa võttis Markuse kotist noa . Julm iroonia — mu ajalooõpingutest oligi siis niipalju kasu , et ma vähemalt selles noas puhtaverelise dolaabra ära tundsin , kuid mu erialane pühendumus ei küündinud imetlema noa kõverat tera ega aimama ta oksjonihinda . Ma lihtsalt teadsin , milliseks otstarbeks neid nuge kasutatakse ja see teadmine halvas mu mõtted . Elisa katsus sõrmega noa tera ning mu teravnenud meeled püüdsid kinni terase vaikse sihina vastu ta õrna nahka . Võigas kogu — neljas meie hulgas — küünitus verejanuliselt mu kohale . Ma lasin puhtast hirmust püksid täis . " Elisa ! " röögatas Markus korraga täiest kõrist . Kuulsin Elisa hüüatust , metsikut lõrinat , küünte kraapimist vastu riideid ja kihvade laksatust . Dolaabra välgatas kuuvalguses ja raske keha prantsatas rohule otse mu kõrval . Suur hunt hingas mulle korra oma lehkavat hingeõhku näkku ja siis põrnitsesin ma elututesse kollastesse ... ümmarguse pupilliga silmadesse . " Oh ! " hüüatas Markus , kelle reaktsioon ei olnud ilmselt pooltki nii kiire kui Elisal . " On sinuga kõik korras ? " " Loomulikult on minuga kõik korras . See oligi nagu sissejuhatuseks . " Elisa hingas pahinal välja . Enese kogumine võttis tal ainult hetke ja siis astus ta jälle minu kõrvale . Ei mingit efektset hüvastijättu , nagu raamatutes või filmides . Ta lihtsalt tõstis noa ja mõõtis asjalikul ilmel mu kaela . Mul oli ainult see hetk . Nägin ühe murdosa sekundi jooksul , et oleme jälle kolmekesi , kuulsin ukse sulgumist ja mõistsin , miks see nii oli . Kohutava pingutuse hinnaga murdsin hüpnoosist läbi ja suutsin ise oma häälepaelu kasutada : " Hunt , Elisa , hunt ! Hundi hing ! " " Misasja ? " küsis Elisa hämmeldunult . " Mida sa räägid ! ? " " Hundi hing ! Elisa ! Uks ! " " Hundi hing ? Mis jama see on ? Räägi mulle tõtt ! " Mis see luges , et ta mind jälle ära sõnus , sest ka siis sain ma talle ainult sedasama öelda : " Hundi hing pani ukse kinni . Ema on sinuga rahul . " Sügavas kahtluses kummardus Elisa hundi kohale , tegi tolle irevil lõusta ees vasaku käega paar märki ja nuusutas nina kirtsutades hundi ilast tilkuvat suud . Siis ta ilme selgines . " Vaata reod , oligi hing ! " hüüatas ta üllatunult . " Poiss , sa oled õnnetähe all sündinud . Libasid on niigi nii vähe , ja et üks noor loll sulle nii õigel hetkel välja kargab ... Einoh , mul pole lihtsalt sõnu . " Ta puhastas noa rohu sisse ja pani selle siis Markuse kotti . Markus seisis ja vaatas kõike suu ammuli pealt . Oli tal alles — sõber ! Siis sai Markus lõpuks kõnevõime tagasi : " Elisa , mis me sellega teeme ? Kui ta rääkima hakkab , siis võib meil kehvasti minna . " " Mis ? Ah tema ? " küsis Elisa muretult . " Ei räägi ta midagi , ma annan sulle nõia ausõna . Mul mingit isiklikku viha ta vastu pole , nii et las jääb . Tal oli isegi raske öö . Tuled ka või ? " Ta pööras ehedas ükskõiksuses selja ja kadus puude vahele , kuuvalgus jumaldavalt kumamas ta kriitvalgetel õlgadel . See oli viimane kord , kui teda elusalt nägin , seepärast on see pilt mu meeltesse põlenud , külastades mind mu rängimates luupainajates ... Markus seisis alguses , vaatas talle järgi , vaatas mind ja lõi lõpuks käega . Elisat hõigates kadus temagi pimedasse metsa . Lugesin ta mõtteid nagu paberilt ja ta lahkumine oli mulle tõeliseks kergenduseks . Lamasin oimetult külmal maal ja vaatasin , kuidas puuoksad tuules kõiguvad . Tuulehoog puudutas mu nägu ja ma tundsin igast hetkest tõelist rõõmu . Oleksin võinud tõusta ja püüda tagasiteed leida , sest Elisa oli mind paari hooletu sõnaga vabastanud , kuid niimoodi lamada oli lihtsalt väga hea . Kogusin ennast päris tükk aega , enne kui end üles ajasin ja teed otsima hakkasin . Kogu maailm oli muutunud , või õieti — mina olin muutunud ja seetõttu näis kõik ümbritsev täiesti uuena . Mets oli nagu mets , kuid samas kuulsin puude kohinas elusolendite sosinaid , tundsin kivide vaikivat kohalolekut ja nende lõputut mälu ning selja taga kuulsin oma igavese saatja samme , mõõdetuid ning kannatlikke , neis kõlamas liivakella vaikne , peatumatu sahin . Kui ma lõpuks linna jõudsin , läks asi hoopis hulluks . Igast kivist õhkus niipalju kurjust , rumalust ja ükskõiksust , et see pani mu südame pööritama . Majade seinad olid nagu klaasist vitriinid väiklastele mõtetele , kibestumisele , kättemaksule . Kõik halvad tunded olid talletunud nendesse seintesse ja otse kriiskasid mulle sealt vastu . Tänavakivid mäletasid vägivalda , mida nad olid näinud ja hoidsid seda enese sees alles . Iga kord , kui ma astusin uuele kivile , nägin ma midagi , mida ta mäletas ja see oli enamasti võigas , julm või lihtsalt masendavalt armetu — kogu inimliku olemise skaala . Kui ma esimesi varaseid tööleminejaid kohtasin , lugesin nende nägudelt , nende hingeõhu haisust , nende liigutustest ja sajast muust kõnekast märgist peamiselt tühiseid ja egoistlikke mõtteid . " Sina siin ! " teretas mind üks tuttav päris sõbralikult . " Ka nii varajane ! " Mis kuradi pärast ma nüüd sinuga pidin kokku saama , lugesin ma ta silmadest . Nüüd sa hakkad kohe oma idiootsusega peale . Jumala eest , seda ei saa vist isegi ravida mitte ? Ei , parem ma ütlen , et mul on õudselt kiire , siis sa jätad mu rahule . " Kuule , mul on kahjuks pagana kiire praegu ! Nägudeni ! " ta lehvitas mulle sõbralikult ja kadus järgmisesse tänavasse . Vaatasin talle jahmunult järele . See oli alles algus , aga asi läks iga hetkega üha hullemaks . Nagu ma juba rääkisin , olin ma üsna ebapopulaarne , aga kuna kaasvõitlejad olid ikkagi liiga hästi kasvatatud , et mulle kõike , mida nad mõtlesid , näkku öelda , ei teadnud ma asja täielikku ulatust . Terve selle neetud päeva seisin ma aga silmitsi solvumise , põlastuse ja haletsusega ning õige peagi sai mulle sellest enam kui küll . Otsustasin , et otsin Elisa üles ja palun , et ta mind aitaks . Ta oli mulle ju ikkagi teene võlgu . Juba pärastlõunal ei pidanud ma enam vastu ja läksin Markuse poole . Ta lihtsalt pidi mul aitama Elisat leida . Maja välisust avades hakkas peas jälle häirekell taguma ja mida kõrgemale ma seal poolpimedas mööda lagunenud treppi turnisin , seda teravamat ohtu tundsin , kuid ma olin üsna meeleheitel ega kavatsenudki tagasi pöörata . Ma pidin sellest jubedusest lahti saama , sest tundsin , et vastasel juhul lähen selsamal päeval lihtsalt hulluks . Tagusin Markuse armetule uksele , kuid see jäi suletuks . Püüdsin kuulatada , kuid ei kuulnud mitte midagi . Istusin trepile maha ja seadsin ennast ootama . Kunagi pidi ta ju jälle koju tulema . Vaikuses , mida aegajalt katkestasid summutatud tänavahääled , tundsin üsna selgelt , et oht oli väga lähedal . Püüdsin ringi vaadates selgusele jõuda , mis asi mind ometi ähvardada võiks , kui märkasin pööningunurgas lauarisu taga väikest ust üsna Markuse toa kõrval . Uksepiidal oli Markuse käe jälgi ja ka — Elisa käe jälgi . Ladusin lauajupid eest ära ja katsusin ust avada . Ta oli üsna tugevasti kinni kiilunud , kuid andis lõpuks järele ja ma astusin tolmusesse pimedasse ruumi . Ei katusest ega seintest ei langenud sinna ühtegi valgusekiirt . Tundsin , et ei ole ruumis üksi , kuid ei näinud pikka aega kedagi ega kuulnud vähimatki häält . Lõpuks , kui suutsin selles pimeduses ühtteist eristada , nägin kaugemas nurgas kirstulaadset eset . Astusin lähemale ja leidsin , et tegemist oli õige vana rasketest laudadest riidekirstuga , sellise tüüpilise talupojakirstuga , mis seisis aida nurgas ja kuhu mahtus kogu peretütre kaasavara . Uudishimust tõstsin raske kaane üles . Kirstus ei olnud ei riideid ega kaasavara . Kirstus oli Elisa . Ta oli enesele paksu teki ümber keeranud ja lebas kirstupõhjas kõveras nagu magav laps , aga ta oli ilmselgelt surnud . Valge nahk , öine aeg , tema kiirus ja tugevus , ta haigus ... see kõik keerles mu peas ja silme ees tohutu pöörisena kuni kõik asetus õigele kohale . Teist korda elus oli mul surmahirm . Lasin raske kirstukaane lajatades alla kukkuda ja tormasin minema , murdes sellel neetud trepil peaaegu jala . Oli ka aeg — päike hakkas tasakesi looja minema ja esimesed sügavad varjud pugesid tänavatele . Veel pool tunnikest trepil ootamist ja Elisal ei oleks olnud vaja kuigi kaugele minna , et oma esimest nälga kustutada ! Jooksin nagu pöörane ja ei jäänud enne pidama , kui olin omas kodus luku ja riivi taga . Ma ei ole sinna majja enam kordagi oma jalga tõstnud , sest mul pole mingeid illusioone , milliseks võiks kujuneda järgmine kohtumine Elisaga . Öelge ükski põhjus , miks ta peaks mind aitama ? Kaastunne ? Vastutus ? Ärge kujutage ette . Ma saaksin talle edaspidi ainult ühel ürgsel viisil kasulik olla ning mu meeleheide ei ole veel siiski nii suur . Parem proovin taluda praegust olukorda ja kui parajasti rohkem välja ei kannata , siis sulgun jälle mõneks ajaks oma väikesesse tuppa . ( Peale seda , kui ma ta mööblist ja muust kraamist täiesti tühjaks tõstsin , võib seal päris elada . ) Võibolla õnnestub mul kunagi õppida neid neetud märkamisi või nende pidevat teadvustamist blokeerima . Te võite ju arvata , et ma olen täielik argpüks , et ma juhust ei kasutanud ja teda maha ei löönud . Ja te võite arvata , et ma ikka veel petan iseennast , püüdes end veenda , et olen väljaspool hädaohtu . Vale puha . Ma olengi väljaspool hädaohtu . Kes seda siis veel teada võib kui mitte mina — kibe eelis , mida mu seisund mulle siiski annab . Elisa teab , et ma teda nägin , ja ta teab , et ma ei kujuta tema jaoks mingit ohtu . Juba kasvõi ainult selle pärast , et ta mu ellu jättis . Võibolla ei olegi see ainus põhjus , kuid muid ma iseendale ei tunnista . Pealegi , kui ma praegu sellele õhtule tagasi mõtlen , ei aja see mulle enam säärast hirmu peale , sest tegelikult ei olnud ta seal magades ei võigas ega verejanuline , vaid , vastupidi , ta nägi välja nagu mängimisest väsinud väike tüdruk . Küllap ta arvestab ka ise selle muljega , mille ta jätab , ja millegipärast lasen ma tal sellega arvestada . Huvitav küll , eksole ? Päriselt tagasi tegemata ma ikkagi ei jäta . Kuidas see käiski — kui saad , siis pead ka andma ... Oma " andest " ja kõigest seonduvast rääkimise on ta mul tõesti ära keelanud , kuid kahjuks unustas ta kogu oma nutikuses , et ma saan sellest siiski kirjutada . Ja seda ma teen juba kasvõi sellepärast , et ta mul selle ära keelaks , kui ainult saaks . Ning sellepärast , et minul pole võimalust temalt arvete klaarimist nõuda ja see abitus närib mu hinge . Ma lihtsalt pean midagi tegema , ükskõik mida , et ennast talle vähemalt meeldegi tuletada .