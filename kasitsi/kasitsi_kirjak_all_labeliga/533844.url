kirjak	533844.url	Eha : Vanemad olid meil talupidajad , nende igapäevane töö oli põllul . Mingit rikkust ega vara meil polnud . Mina pidin vaatama kaks aastat noorema venna järele – siis kui tema jalgu ei tahtnud ära pesta , pidin mina seda kahe eest tegema . Meie lapsepõlve esimesed aastad olid sõja-aastad . Meiegi kodus elasid sõdurid – päris meie perekonnas . See tegi hirmu küll , neil olid relvad sealsamas . Nad tegid , mida tahtsid : elasid saunas või toas ; võtsid põllult mida tahtsid , küünist heinu kui tahtsid . Nägime , kuidas ülemused neid kamandasid . Olid need vene või saksa sõdurid ? Eha : Kord liikusid üle venelased , kord sakslased . Ega nad pikalt ei peatunud – nädal , võib olla ka paar-kolm . Aare : Mäletan üht pikka hobusevoori . Räägiti , et seal oli ka eesti mehi . Lahingute ajast mäletan heinamaale langevaid mürske . Vanem õde ütles : „ Aare , ära sa uniseks jää . Peame ööseks keldrisse minema ja sa pead ikka omal jalal sinna saama . " Aga mina olin nii väike , et ikka jäin magama ja mind pidi süles sinna viima . Kuidas jätkus elu pärast sõda ? Aare : Siis räägiti , et tuleb aeg , kus poest saab jalanõusid osta . Ema ütles , et tema seda ei usu . Alati oli olnud nii , et isa parkis ise lehmanaha , kingsepp tuli meile koju ja hakkas jalanõusid tegema . Töö ajal elas ta meil , tasuks toit ja ülalpidamine . Põllul kasvas lina , see lõugutati ära , kedrati ja kooti kangaks . Sellest sai pere oma alusriided . Kõik oskused ja vahendid toidulaua katmiseks olid talus kohapeal , vaid soola pidi kusagilt mujalt saama . Eha : Suhkur tehti suhkrupeedist ja tärklis kartulist ; poest oli vaja vaid tuletikke . Aare : Ja petrooleumi- elektrit ju ei olnud . Millal te esimest korda mandril käisite ? Eha : Mina läksin esimest korda mandrile laulupeole neljandas klassis . Olin väikest kasvu ja kaheldi , kas mind üldse kaasa võtta , aga mul oli hea lauluhääl ja seepärast võetigi . Aare : Minu õde oli tollal seitsmendas klassis . Kaasa võeti eelkõige suuremaid lapsi , nendega oli kergem hakkama saada . Noorematele öeldi , et küll te tulevikus saate . Kui palju mäletate tollasest koguduste elust ? Eha : Peale sõda elasime viiekesi koos onulastega . Mõni meist oli kooliealine , mõni veel mitte . Mäletan , et mängisime palvetundi . Laulsime lauluraamatutest , lugesime Piiblist . Mina kui kõige vanem olevat juhendaja olnud . Nii ema kui vanavanemad olid mul usklikud . Emapoolne vanaema käis Utu külast Mäeltse palvelas – ta oli ise üle <arv> ja võttis nooremad kaasa . Luguse palvela jäi küll tee peale , kuid tema oli Mäeltse koguduses . Aare : Olin ristimisel kuuene . Täna olen <arv> – ja mul oli eriline rõõm näha , kui sel aastal Timo Lige viieaastane poeg ristitud sai . Usurahva kokkusaamistel räägiti ikka vaimulikest asjadest . Seda oli ka , et palvelatee läks mööda mõnest teisest palvelast . Kui olin hiljem juba Ligemal pastor , pidas Meinhard Elmi Ühtris jumalateenistusi . Aga Männamaa inimesed käisid Ligemal , nii et koosolekule tulles läksid nad Ühtrist läbi . Kas koguduste vahel oli ka arusaamatusi ? Aare : Hiiumaa koguduste omavaheline suhtlemine on alati olnud tihe . Külalisi käis ka Saaremaalt , harvem mandrilt . Kui konflikte ka oli , siis lasteni need ei jõudnud . Kui mind diakoniks ordineeriti , siis Rein Kiviloo ütles , et diakon on nagu kaameliajaja , kes peab käima maa peal , kus kaamelite jalad tolmu üles keerutavad . Aga kogudus ei tohiks liiga palju tolmu keerutada – siis on diakoni töö raske . Kas teil usu pärast raskusi või kahtluste aegu ka oli ? Eha : Ei , tegelikult polnud . Hiljem oli mu onutütardel koolis küll usu pärast probleeme . Aare : Eks hea ja kurja-vaheline võitlus käib tänaseni . Millega kaasa minna , millega mitte ? Mina olin otsustanud igal juhul uskliku inimese elu elada , mitte võtta esimest pitsi ega teha esimest suitsu . See otsus on mind aidanud kriisiaegadel . Kuidas lai maailm noorele inimesele tundus ? Eha : Ega see maailm nii lai olnudki . Elu oli selline , et tuli amet selgeks õppida ja hakata endale ise elatist teenima . Kui sain <arv> , oli pass taskus , vaatasin lehest õppimisvõimalusi ja läksin Tallinna Vabriku-Tehase õpilaste kooli . Seejärel töötasin seitse aastat kondiitrivabrikus Kalev . Aare : Mina leidsin lastelehest „ Säde " kuulutuse , et Kingissepa Tööstuskool nr <arv> võtab vastu autoremondilukksepa õpilasi . Kool pakkus ka ülalpidamist ja ma läksin sinna . Hiidlased püüdsid sageli saada laeva , sest seal sai end ise ülal pidada . Mina ei oleks laeva saanudki , sest mu onu oli välismaal . Nüüd olen ma isegi õnnelik , sest paljud on oma tervise merele jätnud . Augustis oli teil kuldpulm . Kuidas omavahel kokku saite ? Eha : Lapsepõlves me teineteist ei tundnud , kuigi elasime lähestikku . Aare : Käisime isegi ühes koolis , aga Eha ma sellest ajast ei mäleta . Tuttavaks saime Tallinnas . Peale Kingissepa tööstuskooli lõpetamist läksin Tallinna tööle – olin siis <arv>-aastane . Töökoha poolt anti korter . Eha : Mina läksin Tallinna <arv>. aastal ja käisin algul Kalju koguduses , pärast Olevistes . Seal mind ka ristiti ja ma astusin koguduse liikmeks . Koguduse tööst võtsin aktiivselt osa : laulu- ja mandoliinikooris . Hiidlasi oli tollal Tallinnas päris palju . Meil oli viieliikmeline ühtehoidev neidude grupp , keda kutsuti punanahkadeks – olime endile ühesugused punased kleidid teinud . Aare : Kuna minu õde oli ka seal , siis seal ka kohtusime . Kuid siis tuli aeg , kus isa tervis halvenes ja mul tuli kodusaarele tagasi minna . Uskusin , et küll Jumal annab mulle ka Hiiumaal kõik , mis eluks vaja . Sain kolhoosi autoremonditöökoja juhatajaks . Töökojaks oli endine Männama palvela . Seda maja enam ei ole , asemele ehitati kolhoosi uus kontor . Töökoda oli väike ; koos mehaanikuga tegime remonditööd ära . Mehaanik ütles mu isale : „ Su poeg sai suure palga peale . " Juhataja palk oli <arv> rubla suurem , ma sain kokku <arv> rubla . Mida see palk tol ajal võimaldas ? Eha : <arv>-ndatel olid meil vanemad veel elus , nendelt saime piima , kartulit , juurvilja , liha . Aga näiteks kuivaineid – mannat , riisi – sai osta ainult poole kilo kaupa . See oli seotud ka laste arvuga . Vahepeal oli isegi tööstuskaup kaardisüsteemi alusel . Palju abi oli sellest , et välismaal elavad sugulased saatsid pakke , kus oli näiteks laste riideid . Eha : Minul oli ju isa Kanadas . Sealt saadetud riided käisid ikka mitmes peres . Kui meie lapsed välja kasvasid , andsime teistele edasi . Midagi erilist küll endale lubada ei saanud . Minu palk apteegis oli <arv> rubla , seda maksti kaks korda kuus . Aare : Oli kevadine aeg . Tahtsin naist võtta . Aga külviajal olid traktorid terve pika päeva põllul – <arv>-<arv> tundi oli tavaline . Mul oli aga kodus vaja palju teha – katus jooksis ka läbi . Lugesin ajalehest , et Kärdla autobaas otsib lukkseppi ja autojuhte . Sõitsin oma mootorratta Kovrovetsiga lõuna ajal linna ja tegin direktoriga kaubad maha . Nädalaga pidin lõpetama kolhoosis oma pooleliolevad tööd ja mind vabastati omal soovil . Kärdlas oli lukksepa palk <arv> rubla . Mõne aja pärast sain KEK'i ( kolhoosiehituskontor ) tööle . Siin sain elektrikeevitajana juba <arv>.- rubla . Kuidas sai sinust vaimulik töötegija ? Aare : Kui tulin tagasi Hiiumaale , siis käisin Ligema koguduses . Pastoriks oli Bernhard Saue . Peale sõda tuli ju kõik kogudused registreerida , muidu ei saanud koosolekute pidamise luba . Aga muidu ei saanud registreerida , kui pidi ka pastor olema . Õngu palvemaja võetigi ära , sest ei olnud kedagi , kes oleks vastutust võtnud . Kui olin seitsmeaastane poiss , kuulsin Männamaal Magnus Jaaksoni tunnistust : „ Kui ohvitser saab lahingus surma , astub seersant asemele . Kui seersant saab surma , astub asemele reamees . Mina olen teie ees kui reamees . " Kui tulin sõjaväest tagasi , tahtis Bernhard Saue kohe Ligema tööd mulle üle anda – tema oli Palade poolt pärit ja seal oli pastorit vaja . Mina ei võtnud seda vastu . Olin küll valmis aitama , kuid pastoriks jäi siiski Saue . Aga aastal <arv> oli tal autoavarii ja ta läks igavikku . Enne seda oli Robert Võsu teinud mulle ettepaneku Kiduspeale minna . Ega ma otse ei julgenud vastu olla , aga minna ka ei tahtnud . Kord olime Nõmmel ja Võsu küsis seal minult : „ Oled sa juba otsustanud ? " Mina näitasin talle oma küünt , millel oli seen peal ja ütlesin : „ Kuidas ma panen oma käed õnnistades laste peale ? Preester peab ju igati terve olema . " Võsu ütles oma rahuliku olemisega seepeale : „ See on nüüd küll kõige väiksem viga , mis sul on . " Pastorit oli vaja ka Lepiku kogudusel . Nii et kõigepealt oli juttu Kiduspeast , siis Lepiku kogudusest . Kui aga Bernhard Saue oli surma läbi lahkunud , siis Lepiku omad andsid mu nagu vabaks – nad said ju aru küll , et nüüd on ikka Ligemale pastorit vaja . Lõpuks läks nõnda , et kuna Saue oli käinud nii Ligemal kui Külamal , siis mina samuti . Mõlemas kohas olid teenistused kaks korda kuus . Kas pastorina tuli nõukogude võimudega rohkem tegemist teha ? Aare : Kui usuasjade volinik Hiiumaale tuli , siis kutsuti pastorid ikka kokku ja räägiti , mida seadus nõuab . Kui baptistikogudustel täitus <arv> aastat , taheti selle puhul raamat välja anda , aga võimud ei lubanud . Kui püüti mõnd palvemaja tagasi saada , anti mõista , et mingit tagasiandmist ei toimu , pigem saate uue ehitada . Eha : Minu isa suri <arv>. aastal . Tahtsin hiljem Torontosse ta hauale minna . Tüdimuseni tuli pabereid täita ja uksi kulutada – lõpptulemus oli ikka „ ei " . Kärdla koguduse protokolliraamatu vahel on mitmed trahvikviitungid , mis Viljo Liigil tuli noortetöö pärast riigile maksta . Tuli ka Ligemal või Külamal seda ette ? Aare : Meie ise elasime ju Kärdlas ja meil polnud võimalik Külamal ega Ligemal pühapäevakoolitööd teha . Eha : Juba tol ajal elasid külades ainult vanemad inimesed , noored olid põhiliselt ikka Kärdlas . Hiiumaa kogudused on ikka omavahel tihedalt suhelnud , kuidas oli see <arv>ndatel ? Aare : Sain autobaasist peale tööd või ka pühapäevaks auto ja käisime Hagastes , Mäeltsel ja mujalgi . Üks mälestus on meeles – poeg oli meil veel väike ja magas kodus . Arvasime siis , et käime Hagastes ära – küll ta niikaua magab . Tema aga ärkas üles ja tegi kõva häält ... Naabrid maja teises otsas pärast ütlesid , et oleksime pidanud neile ütlema . Tööandjad suhtusid auto kasutamisse üldiselt positiivselt . Kolhoosi esimees soovitas kord , et tellimiskirjale ärge märkige kogudust , vaid eraisiku nimi . Ligema kogudusele kingiti auto , aga seda ei saanud kogudusele vormistada , kuna kogudustel polnud juriidilise isiku õigusi . Igal ajal oleks saadud auto käest ära võtta . <arv> aastat tagasi algasid ärevad muutuste ajad . Kuidas see kõik Hiiumaalt paistis ? Aare : Kuulsime raadiost , et Tallinnasse tulevad tankid sisse . Sel ajal oli Erich Tõkke Vancouverist just siin . Pidasime väljakuulutatud koosoleku Külamal ära , aga oli ärevust , kas Tõkke oma välismaalase passiga siit tagasi pääseb . Kuid Jumal kannab kõige eest hoolt . Kui Bernahrd Sauega omal ajal rääkisime : „ Kuhu me nii jõuame ? Piibleid trükkida ei saa , kirjandust välja anda ei saa . Mismoodi meie lapselapsed elama hakkavad ? " Nüüd on kõike küllalt . Jumal on meie lastelaste eest hoolt kandnud . Kuidas võrdleksite oma noorusaega ja tänast päeva ? Aare : Sel suvel oli Hiiumaal taas ristimine – noored astusid ristimivette . Minu ristimise eel meenus mulle piiblisalm , mis kõneleb sellest , kuidas vesi peatus , kui preestrite jalad vett puudutasid . Jumal kannab eluraskustest ja -tormidest läbi . See oli tõde <arv> aastat tagasi ning on sama kindel ka täna . Jumal on meid läbi kandnud , kannab ka tänaseid noori . Eha : Majanduslikku olukorda ei saa üldse võrrelda . Poodide kaubavalik on külluslik . Kui täna peaks ka kellelgi olema tänamatust Jumala vastu – millal siis üldse tänada ? Aare : See on esivanemate palvete vastus . Ma mõtlen meie tänasele Kärdla palvelale . Vahepeal oli seal ju autobaas . Autobaas hakkas endale uut hoonet ehitama ja oli küsimus , mis sellest majast saab . Siis tõusis üles üks sõjaveteran ja ütles : „ Anname selle baptistidele tagasi . " See on täna täide läinud . See palvemaja on nagu üks mälestusmärk Jumala abi kohta . Täna on Kärdla palvela seinal Eesti Riigi poolt pandud silt : see hoone kuulub muinsuskaitse alla . See tähendab : pidage seda meeles ! Kes oleks võinud kasvõi <arv> aastat tagasi arvata , et riik paneb baptisti palvemajale külge sildi , et seda meeles peetaks ? Aga täna see nii on . Olen Jumalale väga tänulik , et ka Külamal oli enne meie kuldpulmapäeva taas üks väga rahvarohke ja kaunis koosolek . Eha : Meie tänases Eestis pole põhjust nurisemiseks . Mured ja koormad muidugi ei lõpe , aga usklikul on koht , kuhu oma mured võib panna . Lastekasvatamise hool on ikka sama põlvkonnast põlvkonda . Meie mõtleme täna juba lastelastele – kuidas neid toetada nii majanduslikult kui vaimulikult . Aare : Vaimne võitlus käib ju ikka , aga kes Jumalat tunneb , see näeb , et Jumal on oma rahvale armu andnud . Armuuks on lahti – lihtsalt kasuta seda !