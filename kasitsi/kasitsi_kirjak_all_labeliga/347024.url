kirjak	347024.url	Rõõmus ja dramaatiline mäng Lugu räägib kahest india mehest , kes leiavad kullasoone . Neil pole kaevamiseks tööriistu ja nad lähevad lähedal asuvasse külla , et osta kõplaid ja labidaid . Mehed otsustavad hoida saladuse enda teada . Nad ostavad tööriistad ja suunduvad vaikides kullasoone poole . Mõne aja pärast heidavad pilgu üle õla , ja mida nad näevad : terve küla järgneb umbes saja meetri kaugusel . Mehed süüdistavad teineteist vihaselt : « Miks sa neile ütlesid ? » Aga mõlemad väidavad raudselt , et ei rääkinud midagi . Lõpuks paluvad nad külainimestel tunnistada , kumb neist saladuse reetis . Külavanem ütleb : « Teil polnud vaja midagi rääkida ! Teie näod särasid nagu kaks päikest ja me teadsime kohe , et midagi on toimunud . » Järgnev lugu puudutab valusalt mind kui jutlustajat . Praost on juhendamas praostkonna sõnakuulutajaid . Ta õpetab : « Kui kõnelete taevast , siis olge rõõmsad . Ka teie näoilme peab kuulutama taeva suurt õnne ! » Keegi küsib : « Ja kuidas on siis , kui räägime põrgust ? » « Siis võite olla nagu tavaliselt . » Vahel on raske muuta ennast rõõmsaks . Ja selge on see , et sunniviisil seda teha ei saa . Me oleme rõõmsad siis , kui usk ei ole meie jaoks leina- , vaid rõõmusõnum . Jumala armastuse tajumine ja selle isiklik kogemine on see , mis tekitab rõõmu , isegi raskuste keskel ja pimedal ööl . Mida paremini me saame aru Jumala headusest meie vastu , seda rohkem rõõmuga täitume . Kui taipame , et me ei ole Jumala orjad , vaid lapsed , muutub meie hoiak Jumala vastu . Isa tahab oma lastega mängida , ja kristlasena elamine ongi mäng . Võib öelda , et kogu universum on otsekui ühe suure mängu lavastus . Jumal juhib seda mängu ja igal inimesel on seal oma roll . Mäng siin maa peal on veel pooleli , tulemas on eskhaton , Jumala riigi täiuslik nähtavakssaamine , kui Jeesus tuleb maa peale tagasi . Kristlaste suur roll on täita lavastaja Taevaisa poolt neile antud ülesannet . Meie , Jumala laste rolli tähtsus seisneb selles , et mängu lõpp ehk meie kõrval elavate inimeste tulevik pärast Jeesuse tagasitulekut sõltub oluliselt sellest , kuidas me kristlastena ja kogudustena oleme suutnud misjonitöös oma osa täita . Jumal kutsub meid mängima – elama elu koos temaga ja nautima tema järgijana elamist . Mängu põnevaim osa on selles , et me saame näha , kuidas Jumal kutsub uusi inimesi oma riiki – kuidas ta on kellegi kaudu kutsunud meid ja meie kaudu omakorda teisi . Mängus osalemine tähendab mitte ainult mängijana elamist , vaid ka mängureeglite selgitamist oma kaaslastele . Meil on sõnum , mida tuleb anda edasi kõikidele inimestele : sõnum Jeesusest Kristusest . Koguduseliige , kuulutaja või ametivend , kui sa jutlustad või tunnistad Kristusest , on sinu sõnad otsekui sakramendid , mis toovad kuulajatele Jumala päästvad annid . Jumal kõneleb jutlustaja suu kaudu ! Püha Vaim teeb oma päästvat tööd evangeeliumi kaudu . Samal ajal kui meie , palgalised töötegijad või koguduse liikmed , kõneleme Jumalast , Jeesusest ja usust , tuleb Püha Vaim kuulajate juurde ja küsib , kas ma saan tulla ja avada sinu jaoks need aarded , millest praegu kuulutatakse . Ja kui kuulaja avab oma südame , tuleb Jumal ise sinna koos kõikide andidega . Meie eluviis ja mängulust on oluline , aga Püha Vaim on sidunud oma päästva töö sõnalise evangeeliumikuulutamisega . Iga kord pole parim tunnistaja see , kes leiab kõige ilusamad sõnad või suudab elada eeskujulikku elu . Ka nende tunnistus on suur , kes – võib-olla juba tuhandendat korda – tõstavad oma pea elu raskustest ja patust ikka ja jälle üles ja soovivad öelda : ma tahan järgida Jeesust sellisena , nagu ma olen . Mul ei ole kedagi teist peale tema , ja kui mul ei oleks teda , siis ei suudaks ma üldse tõusta . Igas mängus sisaldub dramaatikat , aga meil on edasi anda ka maailma parim sõnum : leia lapse osa Jumala universaalses mängus ja igavene elu Jeesuses Kristuses .