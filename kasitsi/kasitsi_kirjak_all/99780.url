99780.url	Ajakirjanduses ilmunud täiesti vastuoluliste kommentaaride , analüüside ja spekulatsioonide põhjal võib arvata , et täna algavalt Euroopa Liidu tippkohtumiselt taas midagi põrutavalt konstruktiivset oodata ei ole . Võimalik , et õigus on neil , kes ütlevad , et nii lahendataksegi kriise . Targalt , rahulikult , kiirustamata . Ettepanekute paketid muutuvad sammhaaval radikaalsemaks ja tõenäoliselt ka konstruktiivsemaks . Ent kas eurotsooni juhid pole juba lootusetult hiljaks jäänud , ehk on rong juba läinud ? Iga tippkohtumise eel tugevnevad skeptikute hääled , kes ennustavad , et kui nüüd euroala eelarvepoliitikaid põhjalikult ümberkorraldavat otsust ei tule , läheb euro hukka lähima paari nädala või kuu vältel . Viimati esines dramaatilise avaldusega kultusinvestor George Soros , kes väitis , et euro päästmiseks on aega vaid kolm päeva . Sel nädalal on abi palunud Hispaania ja Küpros , oletatakse , et peagi võib paluva käe välja sirutada Itaalia . Paraku pole ühelgi hädakraaksujal veel õigus olnud . Turud saavad iga tippkohtumise järel rahustatud , teravamad probleemid lükatakse taas mõne kuu võrra edasi , saadud hingetõmbeaja jooksul töötavad aga usinad eurokraadid uute meetmete kallal . Selline taktika läheb küll kokkuvõttes kallimaks , aga ... Võib aimata , miks eurotsooni liidrid Gordioni sõlme ühe hoobiga läbi ei raiu . Esiteks , Saksa maksumaksja ja valija on niigi kõvasti raha välja käinud , et võlakriisi ravida ning on mõistetav , et neil on sellest küllalt . Pealegi , puhtfinantsiliste näitajate poolest pole euro veel sugugi huku äärel , nagu osutab näiteks SEB analüütik Peeter Koppel . Teiseks , kuidagi liiga palju meenutavad meetmed , mis ka tegelikult toimiksid , Euroopa Ühendriikide teket . Ettepanek oma eelarve üle kontrolli loovutamiseks Brüsselile tähendab paraku suure osa iseseisvuse vabatahtlikku äraandmist , nimetame seda siis sügavamaks eurointegratsiooniks või kuidas tahes . Nii nad raiuvadki koera saba jupphaaval . Ükskord jõutakse paratamatult kereni ja siis tuleb vastu võtta karme otsuseid .