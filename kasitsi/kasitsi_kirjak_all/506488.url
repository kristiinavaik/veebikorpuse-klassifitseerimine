506488.url	Häid pilte ! Mobiiltelefoniga ! ? Oli aasta <arv> sügis ning valdav enamik Euroopa suurima fotomessi Photokina külastajad muigasid messi tutvustava häälekandja esilehe teksti lugedes : „ Nokia – maailma suurim digikaamerate tootja ! “ . Täna neist keegi enam ei köhataks . Toonaste kahe miljoni piksliste telefonkaamerate asemel on turul kaheksamegased mobiilsed seadmed , mille üheks triviaalsemaks omaduseks on helistamise võimalus . Mobiilpildistamine on ühiskonnas nii igapäevane tegevus , et mõiste fotokaamera devalveerub üha järjekindlamalt . Vähemasti nende hulgas , kes ei ole kokku puutunud peegelkaameraga . Kuid kas ka põhjusega ? Suuresti sõltub see sellest , mida me kasutajatena telefonist välja oskame pigistada . Fotograafilised baasteadmised algavad ikka ja alati ühtedest ja samadest tõdedest . Samad tõekspidamised kehtivad pildistamisel ka telefonikaameratega . Esimeseks eelduseks hea foto kättesaamiseks on mobiilil vähemalt <arv> miljoni piksli olemasolu , alla selle parameetri saame rääkida vaid klõpsatustest , millest väljaprinti mõtet teha ei ole . Kui eesmärgiks on talletada oma reisielamused mobiiliga , siis tasub telefonikaamera megapiksleid kindlasti taga ajada . Üldjuhul kaasneb megapikslitega ka kvaliteetsem „ objektiiv “ , mis võimaldab teha ka oluliselt paremat videovõtet . Seega mida rohkem piksleid , seda suurem eeldus on teha telefoniga samaväärne pilt kui korraliku fotokaameraga . MANUAALNE VALGUSBALANSS JA TUNDLIKKUS Kui teist on saanud uhkelt megapiksleid sisaldava telefoni omanik , siis tuleb ette võtta üks retk kaamera seadistustesse . Nii nagu fotokaameratel on ka telefonidel võimalik manuaalselt määratleda valgusbalanssi ( white balance / WB ) . Proovige huvi pärast päikselise ilmaga teha pilti automaatse ja seejärel manuaalse valgusbalansi – päikesemärgile määratud – seadistusega . Veendute ise , kui palju üks väikene liigutus foto kvaliteeti parandab . Rusikareeglina võikski öelda , et õues pildistades kasutage alati – ka pilvise ilmaga – valgusbalansi seadistust päiksemärgiga režiimil , siseruumides võite jätta valgusbalansi määramise automaatika hooleks . Tundlikkuse ehk ISO määramist on võimalik teha väga üksikutel telefonidel . Kuid kui selleks on võimalus , siis kasutage seda kindlasti ! Valgusbalansi ja tundlikkuse õige manuaalne seadistus ongi kaks kõige olulisemat määrangut , mis annavad pildikvaliteedile olulise paremuse . ISO seadistuses lähtuge sellest , et mida rohkem valgust , seda väiksem võiks olla ISO arvnäitaja . Arvestage , et ISO <arv> juures on värvid üsna loomulikud ja müravabad , samas kui ISO <arv> juures on värvid määrdunud ning terve pilt on kaetud ühtlase hallika säbruga – „ digimüraga “ . Järgmise sammuna tuleks endale selgeks teha , mida mobiilkaamera teha võimaldab . Eelkõige katsetada objektiivi suumiulatust ja teha selgeks , millise vahemikuni kvaliteeti jagub ning üle millise suumiulatuse pildistada ei ole mõtet . Üldjuhul kukub kõikide mobiiltelefonide kvaliteet üsna drastiliselt , kui kasutada suumi maksimaalset ulatust . Siit ka soovitus , proovige seda vältida . Pigem jätke viimane lõpp välja suumimata ning lõigake enda jaoks oluline detail välja hilisema pilditöötluse käigus . Samas ainult ilma suumimata ei ole samuti mõistlik pildistada . Miks ? Enamiku mobiilkaamerate objektiivid on suhtelised laia ulatusega ( lainurgad ) , mis omakorda tähendab seda , et kõik objektid , mis jäävad pildi servadesse , on pildil pisut suuremate proportsioonidega , kui nad tegelikkuses on . Kui pildistate loodust , siis ei mängi see olulist rolli , kuid inimesi pildistades tuleks seda meeles pidada . Heaks portreevõtteks oleks mõistlik kasutada ligi kolmekordset suumi . See jätab inimese näo proportsioonid selliseks , nagu need päriselt ka on . Sama põhimõte kehtib , kui soovite esitleda pildil olevat objekti õigetes mõõtudes . Kui kasutada suumi kõige pikemat ulatust , siis saate pildile tegelikkusest väiksemate proportsioonidega objekti . RAKURSID JA EFEKTID Tänapäevane fotograafia , eriti mobiilfoto on varasemate aegadega võrreldes pigem ebareeglipärane . Ehk siis see , kuidas meist keegi pildistab , millise nurga ja rakursi alt , on igaühe enda teha . Ilmselgelt pildistab enamik meist niinimetatud silmakõrguselt ning vaid vähesed leiavad , et hoopis põnevam on teha pilti maapinna lähedalt või sootuks märksa kõrgemalt . Kui üldse midagi reeglipärast soovitada , siis seda , et inimesi pildistades võiks teravus olla inimeste silmadel ning maastikupiltidel oleks hea järgida kolmandikureegli põhimõtet . Ehk siis jagage mõttes pilt kolmeks võrdseks osaks – horisontaal- ja vertikaalteljel – ning proovige vastavalt nendele pildistada . Näiteks kui olete ilusal kivisel mererannal aga taamal olev taevas on ühtlaselt hall , siis komponeerige foto selliselt , et mererand täidaks suurema osa pildist ja väheoluline hall taevas oleks üks väiksem kolmandik fotost . Kolmandiku reeglit on hea kasutada paljude fotode puhul , vaatajatele pakute sellega kindlasti rohkelt ohhoo-efekti . Pisut infot ka efektseadistuste kasutamisest . Neid on rohkelt , lausa nii uhkelt , et neist võiks mobiiltelefonide puhul rääkima jäädagi . Erinevatel firmadel on pakkuda mitmesuguseid lahendusi , erinevaid fotode redigeerimise ja tuunimise võimalusi otse telefonis . Kui mõnel eriti põneval teemal eraldi peatuda , siis iPhone’i laetaval aplikatsioonil Hipstamatic ( hipstamatic.com ) . Rakenduses on peidus mitukümmend erinevat virtuaalset objektiivi ning sadu erinevaid filmiefekte , mis võimaldavad pildistada nii üleküllastunud kui mustvalgete värvidega fotosid , samuti ka polaroidi ja lomo-efektiga pilte . Hämarates tingimustes soovitaks proovida telefonid seadistada ümber mustvalgele võttele . Tulemuseks saate märksa paremad fotod , võrreldes autorežiimist määrdunud värvidega piltidest . Kindlasti tasub kõikide telefonide valgusallika/välklambi töövõimet kontrollida , seda eriti vastu valgust pildistades , kui on vaja anda varjus olevale näole või objektile lisahelki . Mobiilifotoka kaks suurimat lisaväärtust on tema väiksus ning seaduslikkus . Näiteks riikides , kus toimuvad igapäevased rahutused või relvastatud konfliktid , suhtutakse fotokaameratesse ja nende omanikesse üsnagi vaenulikult . Mobiiltelefon on sellistes olukordades geniaalne abivahend olukorra dokumenteerimiseks . Kokkuvõtvalt ütleks , et kui taskus on korralik mobiiltelefon , asendab see enamikku kompaktkaameraid . Kui oskate oma mobiilsele kaamerale manuaalselt õiged seadistused peale panna , oskate pimesi kasutada kaamera suuminuppu ning leiate võimaluse kiireks komponeerimiseks , siis võite teha unustamatuid fotosid .