674110.url	Sest mis iganes enne on kirjutatud , see on kirjutatud meile õpetuseks , et meil kannatlikkuse ja pühakirja julgustuse kaudu oleks lootust . Kannatlikkuse ja julgustuse Jumal aga andku teile , et te mõtleksite sedasama omavahel Kristuse Jeesuse eeskuju kohaselt , et te ühel meelel ja ühest suust ülistaksite Jumalat ja meie Issanda Jeesuse Kristuse Isa . Seepärast võtke vastu üksteist , nõnda nagu ka Kristus on meid vastu võtnud Jumala kirkuseks . Sest ma ütlen , et Jeesus Kristus on saanud ümberlõigatute teenriks Jumala tõe pärast – esiisadele antud tõotuse kindlustamiseks – , et paganad hakkaksid Jumalat ülistama halastuse eest , nagu on kirjutatud : « Seepärast ma tunnistan sind paganate ees ja laulan kiitust sinu nimele . » Ja taas ta ütleb : « Rõõmustage , paganad , koos tema rahvaga ! » Ja taas : « Kiitke Issandat , kõik paganad , ja kiitke teda , kõik rahvad ! » Ja Jesaja ütleb taas : « Iisai juur tuleb ja see , kes hakkab valitsema paganate üle ; tema peale panevad paganad lootuse ! » Aga lootuse Jumal täitku teid kõige rõõmu ja rahuga usus , et teil oleks küllaga lootust Püha Vaimu väes ! Sõna juurest läheb Paulus palve juurde , õigemini – palve kaudu Jumala juurde , kelle käest saame kõik vaimulikud väärtused . Temalt tuleb Sõna , Tema on andnud meile oma Poja Jeesuse Kristuse , ja Temalt saame ka üksmeele . Nii näeme , et üksmeele tee läheb Kristuse kaudu , Piibli õpetuse alusel palveosaduses Jumalaga . Jumala rahvas on alati vajanud kannatlikkust ja lohutust . Inimese elus on olukordi , mis nõuavad meilt kogu meie kannatlikkuse jõu ja veel rohkem – nõuavad nii palju , et me ei tule toime oma inimlike varudega , vaid peame abi otsima Jumalalt . Sõna « kannatlikkus » tähendabki teel olevat raskust . Iga uus aasta võib kaasa tuua haigusi , muret laste pärast ja isegi leina . Usklikel inimestel on lisaks kanda veel rist . Teame ju Jeesuse ütlust : « Võta oma rist ja järgi mind ! » Seda ei ole vähe . Kannatlikkus ja lohutus on jumalikku päritolu . Need voorused ei kasva meie maailmas ega ole inimloomusele omased . Inimene on kannatamatu ja tüdineb kiiresti . Seda teavad emad lapsi kasvatades ja teavad lapsed , kui neil on vaja taluda vanemate inimeste isemeelsust . On siiski midagi väga olulist , mis ühendab koguduse liikmeid – see on Jeesus Kristus . Ta on meid oma lasteks vastu võtnud ja Ta ei tüdine iial meid kasvatamast . Kristuses on vastu võetud nii nõdrad kui ka tugevad , nii juudid kui ka paganad . « Võtke teie samuti üksteist vastu , » ütleb Paulus Rooma kristlastele . Üksteist vastu või omaks võtta tähendab hoopis enamat kui distantsi hoides teist lihtsalt sallida , tema erimeelsusi pingutades välja kannatada . Peame järele mõtlema , mida üldse tähendab kohelda meist erinevaid inimesi nii , nagu neid kohtleb Kristus . Ei saa teist inimest vastu võtta ja jääda temast eemale . Kui Jeesus võttis vastu tölner Sakkeuse , läks Ta Sakkeuse kotta . Kui isa võttis vastu kadunud poja , kaisutas ta poega ja andis talle suud . Enam lähemale ei saa üks inimene teisele astuda . Apostel Paulus teeb üksmeele vaimulikust printsiibist praktilise järelduse . Tarvis on üksteist vastu võtta armastuse osaduses . Hea on , kui saame üksteist vastu võtta veendumuste ja kommete osadusse , aga kui me seda ei saa , siis peame üksteist vähemalt armastuse osadusse vastu võtma . Armastus ületab kõik veendumused ja kombed . Siinkohal on mul hea meel tõdeda , et mind ja minu abikaasat on Laiuse kogudus ja teised sealsed inimesed armastusega vastu võtnud , nagu oli ka Võru- ja Pärnumaal . Jumala rahval on ületada veel palju raskusi ja nende hulgas ei ole üksmeele küsimus mitte viimane . Jumal ise oma taevase kannatlikkusega on valmis meid aitama , kui tuleme palves Tema ette . Tagajärjeks on see , et saame ühel suul ja ühel meelel Jumalat austada . Kui valitseb rahu ligimesega , siis valitseb rahu ka meis enestes . Kiitkem siis Issandat , jah kiitkem Teda kõik rahvad .