119134.url	Perekond Paju kasvatab lapsi ja kogudust Jõulude eel käis Eesti Kirik külas Urmas ja Külli Pajul , kes ligi poolteist aastat teenivad Võnnu kogudust . Tänaseks kasvab peres kolm last : Markus ( <arv> ) , Ester ( <arv>,<arv> ) ja Andreas ( <arv> kuud ) . Kust te pärit olete ja kuidas kokku saite ? Urmas : Olen Tallinna poiss , seal sündinud ja koolihariduse saanud . Kui olin Tartusse õppima tulnud , siis ühel sünnipäeval saime Külliga tuttavaks ja hakkasime hiljem rohkem suhtlema… Kuni tuli kõik see , mis meil nüüd on . Külli : Mina olen kasvanud Elvas . Kas te olete pärit usklikest peredest ning kuidas on teie endi usuline kujunemine olnud ? Urmas : Meie kummagi pere pole olnud usueluga seotud . Minul polnud isegi kristlasest tuttavaid . Esimese emotsionaalse kokkupuute ajel sattusin adventkiriku rüppe . Käisin tol ajal Tallinnas kesklinnas tööl ja tulin lõunatundide ajal Jaani kirikusse , kus päevastel hardushetkedel kuulasin Toomas Pauli . Usus kasvades leidsin , et olen luterlane mis luterlane . Ja ma leian , et igaüks peaks kuuluma sellesse kirikusse , mille väljakujunenud vaateid ta on nõus omaks võtma . Imelikul kombel olin juba poisipõlvest saati veendunud , et minust saab usklik inimene . Aga seda hiljem , vanas eas . Otsustasin seniks elu nautida , mis viis mind aga juba nooruses nii suurde mõttetusse , et õnneks võtsin Jumalat varem kuulda . Külli : Minu usuline kasvamine on toimunud Urmase mõjul . Lapsepõlves käisin küll Elva baptistikoguduses pühapäevakoolis ning seal meeldis mulle . Olen ristitud metodisti kirikus . Aga kui pühapäeval hakkasime teenistusele minema , siis ei tahtnud eri suunda astuda ja läksime koos Tartu Peetrisse , kus seni hingekirjas oleme . On siis pereisa huvi suunanud ka tema õpinguvalikuid ? Urmas : Tulin Tartusse selge sooviga õppida ajalugu ja teoloogiat . Paraku läks nii , et ajalugu õppima asuda ei õnnestunud . Küll aga läksin Tartu Teoloogia Akadeemiasse . Seal tõusis ajaloost ettepoole teine huvi – uskuv inimene ise . Aasta pärast astusin ülikooli psühholoogiat õppima . Kuulasin Tõnu Lehtsaare loengut ja jõudsin endas selgusele . Usklikena oleme ju ikka inimesed ja näeme maailmas Jumalat oma arusaamiste läbi . Palju kirutud ja imetletud Sigmund Freud näiteks pakkus , et isegi inimese kujutlus Jumalast tuleb tema maisest kogemusest oma maise isaga . Eks meil kõigil ole isiklik arusaam Jumalast , ühel ühtmoodi , teisel teistmoodi . Kui võrrelda mitteusklikku ja usklikku inimest , siis kui nad ka mõlemad sõnades räägivad Jumalast , räägivad nad ometi eri asjast . Üks näeb Jumalat pigem kui pilve äärel istuvat pidþaamas habemikku , teine kui taevast Isa , kogu olemise algallikat , alalhoidjat , hoolijat . Samas alguse juurde tagasi tulles inimene tahab , aga Jumal juhib – tahtsin ju ajalugu õppida , aga kogu stuudiumi jooksul pole ma saanud ülikooli ajaloo osakonnas ühtegi loengut kuulata . Seni unistan , et kui kunagi aega saan , siis loen midagi . Aga hetkel on mul veel omadki õpingud lõpetamata . Milliste plaanidega tulid Võndu ? Urmas : Ausalt öelda ei teadnud ma siis , kui Peeter Paenurm mulle siiatulekuks ettepaneku tegi , Võnnust kuigi palju . Teadsin , et oli kunagi suur ja vägev kogudus , kus oli väga tugev vennasteliikumise mõju . Usaldasin Jumalat ja soovin siin vanas ja väärikas koguduses teha ära niipalju , kui mina seda suudan . Jumala abiga . Kunagi on olnud nii , et pühakojas olid pingid täis ja ligi kolm korda samapalju seisis sees ja väljas veel lisaks . Suur probleem on olnud see , et nõukogude perioodil lõhuti kiriku ilmiktöötegijate struktuur . Vanasti oli hulgaliselt kirikuvanemaid , kes suurema osa tööst ära tegid , hulgaliselt vennastekoguduse palvemaju . See kõik on läinud , vaimulik ei tee üksi väga palju ära . Aga Küllist on väga palju abi olnud . Kogudus on küll väga väike , aga ometi on siin hakkajaid inimesi , kelles võib kindel olla . Tulevikus soovin arendada koguduse elu ka väljaspool jumalateenistust , et ei peetaks oluliseks vaid pühapäeva ja kogu ülejäänud nädala käib mürinaga üks maine elu . Külli : Olen teinud kantseleitööd ja raamatupidamist , kolmanda lapse sünnini olin ka organisti kohustes . Siinoleku ajal on olnud ka kogu riideabi jagamine minu peal . Erialalt olen hoopis eripedagoog , mul on veel ülikool lõpetamata ja praegu ei tea täpselt , millal see võiks sündida . Kodu , majapidamine ja lapsed võtavad oma aja . Mis on Võnnus enam rõõmu teinud ? Urmas : Laiemas kontekstis ei peaks see olema mingi näitaja , aga Võnnu puhul on väga tähtis , et üle mitme aasta oli jälle leeripüha . Vahetame põrandat… asjad liiguvad . Olukorra teeb kergemaks ka see , et Jumala abiga sai kogudus nii kaugele , et suutis mulle hiljuti esimest korda palka maksta , seni olin ainult praostkonnalt toetust saanud . On Sul ka eeskujusid ? Urmas : On üsna raske eristada , kes on eeskuju , kes autoriteet , kes lihtsalt mõju avaldab . Mul on neid palju . Kogudusetöö plaanis on olnud minu suuremaid mõjutajaid praktikaaja juhendaja Eenok Haamer . Tegelikult on minu jaoks olulisi inimesi väga palju , mõni neist ei tea seda isegi , et ta on kedagi nõnda palju mõjutanud . Mis on Sulle pere juures kõige olulisem ? Urmas : Hoolimine ja toetus . See on nii ja midagi originaalsemat ei mõtle siin välja . Ma tahan , et mu lastel oleks kindlustunne – neil on kodu ja inimesed , keda võivad usalda kõiges . ( Pereema Külli on läinud kõige väiksemat ärganut vaatama . – M.P. ) Kas Sa tööst Eesti Kirikus ka vahel puudust tunned ? Urmas : Arvestades suurt töökoormust , tundsin esimestel nädalatel pärast äratulemist tõsist rõõmu . Nüüd kirjutaks jälle ja eks seda vahel teengi . Üldse arvan , et iga vaimulik ja töötegija , kes pastakat suudab näppude vahel hoida või arvutiklahve klõbistada , peaks rohkem kirjutama ja arvamust avaldama . Millised on teie pere jõulud ? Urmas : Töised . Töised ja kiired . Teenistused ja muu . Eks siis õhtul jõuame ka isekeskis olla . Külli : Oleme kirikus ja õhtul kodus . Sel aastal otsustasime kuuse tuppa tuua , see on meie peres esimene kord . Mahub siia ära . Külas käis ja juttu ajas Mari Paenurm