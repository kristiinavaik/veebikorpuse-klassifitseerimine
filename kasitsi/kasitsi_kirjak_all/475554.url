475554.url	Kujutage ette kohtuotsust , mille langetamiseks pole kohtusaali kutsutud ühtegi hingelist ja kõrvu ei kostu kohtuniku haamri südamesse lõikavat pauku . Otsuse alimentide saamiseks või võlgu jäädud rahapaki väljanõudmiseks on ära teinud väikesed elektroonilised kohtunikud . Just selline võimalus on sisse kirjutatud mõni päev tagasi valitsuse poole teele läkitatud tsiviilkohtumenetluse seaduse eelnõusse . Veel enam , asja arenedes peaks tekkima võimalus näiteks enne palgapäeva raha nuianud ja siis võlgu jäänud tegelane elektrooniliselt kohtusse kaevata . Kui rahahädalisel enda kaitseks midagi mõistlikku öelda pole , langeb ka tema suhtes elektrooniline kohtuhaamer . Justiitsministeeriumi nõustaja Karl Laas on nende süsteemide väljaarendamisega vaeva näinud juba veebruarist . Ta täpsustab , et selline nädalavahetuse pummelduses võlgu jäänud sõbra elektrooniline hagemine on siiski ministeeriumi jaoks projekti teine etapp ja selleks peab ühiskond tervikuna valmis olema .