108634.url	Kui elu ise meile pähe kukub Juba mitmendat nädalat on Eesti suurimaks menuteoseks raamat selgeltnägijast Nastjast . Ja kuuldavasti olla ka selleaastane saade löönud kõik vaatajarekordid . Millest see kõneleb ? Müstikaihalusest ? Teadvustamata eeskujude puudumisest ? Kahtlemata on see mugandunud inimese soov tugitoolist tõusmata maailma kohta üldistusi teha . Üldistusi võib ju teha , aga selleks peab olema enam teadmisi ja kogemusi , kui ühe inimese tunnetus või ühe saate formaat pakkuda suudab . Kui meie surnuaiausku rahvas sama hulgaliselt kui ta hingede- ja jõuluajal kalmul käib , ka jumalasõna juurde jõuaks ja sellest õpetust otsiks , oleks meil kindlasti muresid vähem . Ma ei tea , milline on hea elu valem , aga hiljaaegu , korrastades veidi oma põhiteadmisi inimeste aitamisel , leidsin materjalid , kus kõneldakse hea teraapiasuhte eeldustest . Ühe neljandiku neist moodustab meie teoreetiline pagas – teadmised ja kogetu , mis soodsate tingimuste korral mingisuguseks süsteemseks fooniks kujuneb ja meid toetab . Teise veerandi moodustavad head suhted terapeudi ja abivajaja vahel . Laias laastus võib küll öelda , et tavapäraste sotsiaalsete oskuste korral on heade suhete arendamine täiesti õpitav . Kolmanda osa sellest tervikust moodustab meie usk heasse tulevikku , terapeutide keeles platseebo . Siin ei kõnelda ainult isiklikust käekäigust , vaid ka lootusest turvalisele sotsiaalkindlustussüsteemile ja rahule maailmas . Tõenäoliselt muidugi sõltub tuleviku tõlgendamine igaühe eelsoodumusest – ta kas usub , et igaüks võib oma hüveolu parandamiseks midagi ära teha , või peab ennast sõltuvaks ainult teiste otsustest , mis ei pruugi alati kõige õiglasemad olla . Neljandaks ja kõige huvitavamaks komponendiks on elu ise . Kui me oma mõtlemises sellele ruumi ei jäta , oleme ummikus , või kui teised osad pole paigas , siis ei pruugi me arugi saada , kuidas elu ise meile pähe kukub . Ristiinimesena võib muidugi arutleda , mis kuulub meie platseeboks nimetatud eeldustesse ning kui suure osa « elust endast » jätame jumaliku sekkumise hooleks .