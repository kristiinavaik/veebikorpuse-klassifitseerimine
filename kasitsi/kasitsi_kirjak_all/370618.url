370618.url	Juhtkiri : keeruline pension Seisame oma pensionisüsteemiga üpris mitme valiku ees . Üks neist on , kuidas oleks õige siduda pensioni laste arvuga . Kogu ühiskonna tasemel on päevselge , et kui tulevikus on sotsiaalmaksu maksjaid liiga vähe , ei suudeta ka solidaarsuspensioni maksta . Inimkeeli öeldes peab praegu sündima piisavalt lapsi , kellest kasvavad tublid kodanikud , et võiksime üldse solidaar­suspensionile loota . Ühe inimese tasemel pakub pensionisüsteem muu hulgas kaitset lastetuse riski vastu – jagab raha ümber lapsi kasvatanud vanematelt lastetutele inimestele . Selline kaitse pole iseenesest vale , aga vajab mõistlikku tasakaalustamist . Kindlasti pole õige , kui faktiliselt kukub välja nii , et lapsi kasvatanud inimesi « karistatakse » väiksema pensioniga . Igal inimesel on põhimõtteliselt kaks võimalust oma panuse andmiseks . Esiteks makstes ise töötasult sotsiaalmaksu , mis pensionideks välja makstakse . Teiseks kasvatades lapsi , kes hakkavad seda tulevikus maksma . Poliitiliste valikute küsimus ongi , kuidas teha nii , et mõlemad võimalused oleks tasakaalus . Miks Eesti pensionisüsteemi siiani laste arvust sõltuma pole pandud ? Osutatakse näiteks sellele , et varsemad diskussioonid on langenud valimiseelsetele aegadele ja suurteks muudatusteks pole poliitikutel jagunud julgust ja jõudu . Võib-olla on üks põhjustest ka see , et ei osata öelda , kas ja kuidas pensionisüsteem tegelikult sündimuskäitumist mõjutab . Kas teadmine , et oled kaitstud , olgu sul lapsi või mitte , mõjutab seda , kas inimesed tegelikult lapsi saavad ? Poliitikauuringute keskuse Praxis <arv>. aasta ülevaates öeldakse , et sündimus on mitmetes riikides langenud samaaegselt jooksva finantseerimisega pensionisüsteemide laienemisega . See ei anna kindlat teadmist , kas üks on teise põhjus , sest sündimuse tegureid on palju . Ilmselt on pensionisüsteemi mõju sündimusele suhteliselt väiksem kui lühemaajaliselt olulistel asjaoludel . Sellegipoolest leitakse , et pensionide sidumine laste arvuga oleks ühelt poolt õiglane ning teisalt mõjuks soodsalt sündimuskäitumisele . Analüütikud on pakkunud poliitikavalikuid , mis rõhutaks , et vanaduseaks piisava sissetuleku tagamiseks tuleb igaühel investeerida kas inimkapitali ( laste kasvatamisse ) või reaalsesse kapitali ( täiendavalt kogumispensionisse ) . Kes investeerivad vähem inimkapitali , peavad seevastu investeerima rohkem reaalsesse kapitali . Loodame siiralt , et Eesti poliitikutel seisavad ees kuud , mil valimiserutus ei sega sisukate ja pikemat ajahorisonti silmas pidavate küsimustega tegelemist .