1007.url	Tüsedus , saledus ja truudus Vaatasin , et varasemates postitustes on esitatud tees ja antitees teemal , kas raamatu tüsedus on halb või hea . Maarja Kaaristo kiidab ajaliselt vähekoormavat õhukest romaani , Tarmo Jüristo astub välja paksude raamatute kaitseks . Ma ei taha siin pakkuda mingit sünteesi , sest õigupoolest too arutelu seda ei vajagi , küsimus pole seose loomises kvaliteedi ja mahu vahel ( mis oleks naljakas ) . Aga panen kirja lihtsalt mõned sel teemal tekkinud uitmõtted . Hääli , millest võib aimata kerget nostalgiat paksu romaani järele , kostab siit ja sealt . Jan Kaus on Sirbis ära märkinud seiga , et eesti romaan kipub jääma õhukeseks : “ Muidugi , kvantiteet , teose paksus , on lõppude lõpuks vaid väline määraja , mis ei otsusta sisu tugevust . Kuid siiski tajun teatud ajastu hingust , märgilisust faktis , et Mari Saadi “ Lasnamäe lunastaja ” katab <arv> lehekülge ja Rein Raua “ Wend ” <arv> lehekülge . ” Pean tunnistama , et mind see tendents ei kurvasta , kuna kuulun pigem nende kilda , kes kalduvad mõne paksu teose puhul ütlema : “ Sellest oleks saanud hea novelli , aga sedasi romaaniks venitatuna… ! ” Mahukate teoste poolehoidjad ( sealhulgas ka Tarmo ) toovad ühe märksõnana ikka välja panoraamsuse , laiema ajastut ja ühiskonda hõlmava pildi , mida saaks justkui pakkuda ainult “ telliskivides ” . Ma pole kindel , et see tingimata nii on . Hea sissevaatega võib suurepäraselt hakkama saada ka elegantselt sale raamat . Üks mu viimaseid sellekohaseid kogemusi oli albaanlase Ismail Kadare “ Murtud aprill ” , mis annab <arv> leheküljel tõhusalt edasi Kanun ’il ehk traditsioonilisel õigusel põhineva ühiskonna õõva – rohkete detailide ja mõistetega . Seda , et õhuke raamat ei saaks niisama hästi kui paks näidata teiste kannatusi või meie endi ebameeldivaid külgi , on mul samuti raske uskuda . Aga Tarmo kaitsekõnes hakkas teatava jõu- ja võimuretoorika kõrval ( ” nõrgemad meist ” ) silma ka paksu raamatu lugemisega kaasnev sooritusrõõm , lugeja sportlik uhkus oma saavutuse üle – küllap ei saa sedagi aspekti monumentaalse teose lugemisel kõrvale jätta . Võimalik , et rohke ja fragmentaarse info haldamine aina eraldi tükkides muutub koormavaks ning seetõttu mõjub pikaajalisem ühes panoraamis püsimine turvaliselt , loob vähemalt mõneks ajaks järjepidevuse tunde . Tõepoolest , paksu raamatu lugemine nõuab teatavat truudust ja meelekindlust . Rohkete valikute ja infokülluse keskel pole truuksjäämine kerge ning teinekord on seda üldse raske põhjendada . Paks raamat tuleb , nõuab püsisuhet ja ahistab : “ Nüüd veedad pikka aega koos minuga ! ” . Hirmutav , kas pole . Võib juhtuda , et varsti tekib küsimus : miks just tema ? Maailm on suur ja lai , kas pole seal ehk mulle paremini istuvaid tüüpe ? Kui teos stiililt või hoiakult ikka eriti ei kütkesta , siis olgu parem üheöösuhe . Või paariöine : saad aimu , kellega tegu , aga miski sind kinni ei hoia . Aga kui see on tore öö , ei pruugi ju suhe katkeda : saad edaspidi sama autori muid teoseid otsida . Muidugi saab pakse raamatuidki ühe ööga diagonaalis üle käia . Koolihariduse omandamisel on see paratamatu olukord , ehkki mitte tingimata kena : see meenutab situatsiooni , kus inimene muudkui vestab ja vestab oma juttu , meie aga kuulame vaid seda , mis ta jutust meile korda läheb , ülejäänust hüppame kannatamatult või hajameelselt üle . Paksu-õhukese diskussioon tekitas minus mitmeid veidraid küsimusi : näiteks , kas võiks leida seose paksu raamatu eelistamise ja inimese muude isikuomaduste , tema sotsiaalse käitumise , püsivuse , elukäigu vahel ? Või lausa seoseid näiteks ajukoore erutuvusega ? Aga need küsimused on kõik võrdlemisi irdsed . Samas , kui keegi viitsiks välja otsida , oleks huvitav lugeda statistikat ( nt euroopa kirjanduste ) romaani keskmise paksuse varieerumise kohta läbi aastate . Nagu algul öeldud , ei tahaks ma lõpliku väärtusena eelistada ei tüsedat ega saledat . Aga peab vist siiski tõdema , et ebafunktsionaalne tüsedus võib kirjanduses nagu eluski tuua kaasa mõnevõrra kõrgemaid riske kui saledus . Klaasarhitektuuri ja kergust taotlevat disaini armastava ajastuvaimuga peaksid sisuliselt kokku käima õhemad raamatud , soliidseks dekoorielemendiks aga sobivad kindlasti ka paksud . Riiulil peaksid nad suurema usutavuse tagamiseks siiski õhukestega vahelduma . Tunnen siin kohustust väikseks õienduseks – pooltargumendi esitamine ei tee kellestki veel tingimata poolehoidjat <emotikon> . Kui mu isiklikku lugemust vaadata , siis koosneb see viimasel ajal suuremalt jaolt just sellistest <arv>-<arv> leheküljelistest raamatutest või sootuks lühilugudest ja artiklitest – samas kõige selle vahele meeldib mulle tõepoolest aeg-ajalt mõne tellisega jõudu proovida . Ja Kadare “ Murtud aprill ” on tõesti hea näide n.-ö. maailm peeglikillus lähenemisest , samas mina seda küll panoraamseks ei tihka nimetada . Aga eks panoraamsust on ka mitut liiki . tegelikult on see üpris kummaline , kuidas inimesed loevad . Mulle isiklikult ei meeldi tükk-tükk aega tegelda ainult ühe raamatuga . Minu jaoks on raamatuid palju - ja nad kõik hakkavad tööle korraga . Pidin rääkima ühes loengus sellest , kuidas ma luuletusi loen . See on häbiväärne käitumine , ma arvan , et iga normaalne luuletaja ei tahaks endale sellist lugejat . Korraga on lahti kolm erineva autori luulekogu-luuletegu ja korraga ma otsin seda sisimat , mis luuletusi ühendab . Vahel see on ka nii… lisaks eesti keelele võib ühendada kuskil minu närviväätides asuv mõte , mis saab endale kuju alles siis , kui ma tõsiselt püüan teksti sisuni jõuda . Ja siis toimub kirgastumine . Nauding . Mingisugune ülikeeruline matemaatiline tehe on lahendatud , saanud endale oma täisväärtusliku vastuse minu küsimusele . Sellist asja ei saa muide teha mitte ühegi proosateosega . No ja mis siis kui mingid motiivid lõikuvad või peategelast juhib püha viha ? No kuulge , hakata otsima enesega haakuvat teksti pelgalt tüsedusest/anorektilisuset lähtuvalt on ju sama hea , kui otsida meest kinganumbriga <arv> , sõnni tähtkujust ja KMI-ga <arv>,<arv> . Amburitel jalanumbriga <arv> mitte tülitada . Võib olla üheöösuhteotsijail on välimus määrav , aga seejuures jääb ehk märkamata see tagasihoidlikus , kuid väärikas köites isend , kes just sinu jaoks loodud… Maarja Kangro Nagu paljud teised , poleks minagi raamatuteta see , kes ma olen . Olen raamatuid tõlkinud , nendest kirjutanud , mõne raamatu ka ise kirjutanud ega julge lubada , et neid tulevikus maailma hirmutavasse raamatutulva juurde ei tekita . Olen samuti alati kõrgelt väärtustanud nendest raamatutest rääkimise kunsti , mida ma pole lugenud ( vt Marek Tamme tutvustus )