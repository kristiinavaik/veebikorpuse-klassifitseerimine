245811.url	Andres Tarand ( <arv> ) on sündinud Tallinnas . <arv>. aastal lõpetas ta Tartu ülikooli klimatoloogina ja töötas aastail <arv>–<arv> ning <arv>–<arv> Eesti teaduste akadeemia Tallinna botaanikaaias , aastail <arv>–<arv> oli ta botaanikaaia asedirektor ja <arv>–<arv> direktor . Nõukogude ajal osales ta Antarktika-ekspeditsioonil ja talvitus Molodjoþnaja uurimisjaamas . Laulva revolutsiooni aastatel astus aktiivselt poliitikasse , osales Rahvarinde , põhiseaduse assamblee , Eesti komitee ja EV Ülemnõukogu töös . Aastast <arv> Riigikogu liige ja aastast <arv> Eesti saadik Euroopa Parlamendis . <arv>–<arv> oli ta EV keskkonnaminister ja <arv>–<arv> peaminister . Kuulub Sotsiaaldemokraatlikku Erakonda ( varasem rahvaerakond Mõõdukad ) , oli selle pikaajaline esimees . Ta on avaldanud uurimusi eesti kliima ajaloost ja Tallinna linnaökoloogiast , kirjutanud hulgaliselt publitsistikat , mis on hõlmanud ka keskkonnaküsimusi , ja mitu raamatut , mille seast kõige värskem on artiklite kogumik “ Mitte ainult hõlmikpuu ” ( <arv> ) . Kas linn ja loodus on sinu jaoks vastandlik sõnapaar ? Vastandamine on nende sõnade puhul tõepoolest kõige tavalisem käsitlusviis . Näiteks kevade saabudes tahame ju kõik kiiresti linnast ära maale , loodusesse . Samas leiame ju ka linnast loodust , kuigi see pole enam nii-ütelda päris , vaid inimese kätega kujundatud kultuurmaastik oma parkide ja puiestikega . Õigupoolest pakub ka linnaloodus loodusesõbrale ja -uurijale tegevust . Mul oli kunagi üks soomlasest hea tuttav ja kolleeg , innustunud sipelgauurija , kes leidis ka Viru tänava algusest lapikese maad , kus neljakäpakil luubiga kohalikku sipelgafaunat vaadelda . Tõsi , enamasti ei mõelda linnahaljastusega tegeledes , et õigupoolest luuakse nõndaviisi ka uusi kooslusi , mis hõlmavad teatavate liikide kombinatsioone ja hakkavad elama oma elu . Nii et Eesti Looduse plaan anda välja ajakirja erinumber Tallinna linna loodusest ei kõla sinu kõrvadele kuidagi eriskummaliselt ? Ei , minu jaoks pole siin küll midagi veidrat . Ja tegelikult on ju meie teadlased Tallinna linna loodust juba hulk aega uurinud ja kindlasti võib ütelda , et meie pealinna loodus on paremini uuritud kui paljude teiste Euroopa linnade oma . Tegelikult on linnalooduse uurimine ükskõik millise linna jaoks eluliselt tähtis . Just loodusteadlaste kaudu saab linnavalitsus signaale , millised linnaloodust mõjutavad protsessid on ohtlikud linnarahva elukeskkonna jaoks ja mida tuleks juba aegsasti ette võtta , et linnaloodus ei degradeeruks . Tsivilisatsiooni arengut jälgides näeme , kuidas oht elusloodusele ja selle mitmekesisusele pidevalt kasvab . Kuidas sulle tundub , kas praegu on suuremas ohus n.-ö. päris loodus , see osa loodusest , mida inimasustus vaid vähesel määral mõjutab , või loodus , mis on tsivilisatsiooni otseses piiramisrõngas – linnaloodus ? Linnaloodus kipub tihti olema küll midagi nõnda kunstlikku , et klassikalise looduskaitselise lähenemisega seda iseloomustada ei saa . Pargitaimed valitakse enamasti nõndamoodi , et nad kõik oleksid inimmõju suhtes võimalikult vastupidavad , näiteks kannataksid trampimist ; looduslik mets on aga juba palju hapram kooslus . Samas võime aga leida ka suurlinnasid , kus looduse positsioonid on järjekindlalt paranenud . Linnalooduse ja metsiku looduse säilitamise ning hoidmise asju klaarides tuleks minu meelest lähtuda eelkõige sellest , et elusloodus ei kaotaks oma positsioone , olgu siis kõne all maa või linn . Meie praegustest hoiakutest sõltub , kas elame homme läbinisti kivistes linnades , nagu Hongkong , või saame peatänavatelt veidi kõrvale astudes jalutada varjulistel metsaradadel ja kuulata linnulaulu , nagu see on võimalik nüüdses Berliinis . Berliin ongi minu jaoks üks suurepärane näide , kuidas on võimalik loodust ja suurlinna ühtseks organismiks kujundada . Olen seal kesklinna lähistel hotellis peatudes oma toa aknast näinud rebast ja jänest . Niisuguste tulemusteni jõudmine eeldab aga kõige muu kõrval ka ühiskonna sügavat sisemist kultuuri . Tõsi , mitmetel väga tiheda asustusega maadel polegi enam palju valikuid . Kõik metsad on muutumas või muutunud parkideks , mida hooldavad pargivahid ja kus liiguvad pooltaltsad loomad . Jumal tänatud , et Eesti jaoks ei terenda veel selline tulevik silmapiiril . Kas sa oled linnainimene ? Armastan rõhutada , et olen kolmandat põlve linnapoiss . Vanaisad tulid kunagi üle saja aasta tagasi Tallinna , et vabrikutöölisena paremale elujärjele saada . Tegelikult on mu süda rohkem maal , Vihterpalu metsade keskel , kus on mu suvemaja . Tallinn on mind aga tugevalt mõjutanud ja ta saatus on mulle hirmus tähtis . Süda on ikka valutanud siinsete arengute pärast nii Vene kui Eesti ajal. Ikkagi sünnilinn ! Sa oled pikki aastaid töötanud selle heaks , et Tallinna elukeskkond oleks parem . Kas oled jõudnud teha , mida tahtsid ? Ma olen ise olnud enamasti ikka organiseerija rollis . Meil oli omal ajal Tallinna botaanikaaias küllaltki palju rahvast ametis ja ega , nagu nõukogude ajal ikka , inimesed ülearu rakkes ei olnud . Me hakkasime siis omapäi vaatama , mida võiks järjekordades seismisest üle jäänud vaba ajaga ette võtta ja asusime Tallinna loodust kirjeldama . Leidsime näiteks , et linna puumajapiirkondades kasvab isegi ootamatult arvukalt eri puuliike ja nende seas ka haruldasi . Botaanikaaia väga tublid dendroloogid asusid põhjalikult ja asjatundlikult koostama ülevaadet kogu linna dendrofloorast . Loodud andmepank on minu meelest väga hinnaline allikmaterjal , mida kinnisvaraga sahkerdavad linnavalitsused lootust pidi ka peagi taipavad . Kavatsesime puude kõrval ka muud elusloodust inventeerida , kuid jõudsime astuda vaid paar sammukest lindude uurimisel . Alanud laulev revolutsioon nihutas tähelepanu fookuse hoopis muudele küsimustele kui linnahaljastus ja pealinna sulelised . Möödunud aegadele tagasi mõteldes oleks ma aga siiski lootnud , et nende küsimuste juurde oleks varem tagasi pöördutud . Minu meelest ei vääri Tallinn küll seda , et linna peaaednik näeb Kaarli puiestee asemel parkimisplatsi . Teadlasena oled sa eelkõige ilmastikuuurija , aga ehk oled kliimamuutuste aegridasid vaadeldes ka Tallinna kujunemise üle mõtisklenud . Kas see areng on lähtunud ikka ainult majanduslikest huvidest või on ka loodus seda kuidagi suunanud ? Tallinnal ja ümbruse looduskeskkonnal on vedanud , et linn pole õigupoolest kunagi olnud Läänemere piirkonna juhtiv majandushoob ja kaubanduskeskus . Kapitalismi sünniaegadel jäi Tallinn kaugele Riiast maha . Ehitustegevus oli seetõttu tagasihoidlik , nagu linna laieneminegi . <arv>. aastatel oli isegi korruselisus määratud , ei olnud soovitatav ehitada kõrgemaid kui viiekorruselisi maju . Tallinn oli siis roheline , hubane ja rahulik . <arv>. aastail jõuti päris kaugele ka parkide ja haljasalade rajamisega . Lähtuti Prantsusmaalt <arv>. aastal – Napoleon III ajal alguse saanud teadliku haljastamise ideoloogiast . Tänu uudsele haljastusele sai Pariis juurde avarust ja rohelust , linnakeskkond muutus hoopis teistsuguseks . Juhtus siin meie mail pärast sõda mis juhtus , aga vähemalt parke otseselt ei rünnatud , ja kes veel mäletab : murul käimise eest oli trahv kakskümmend viis rubla ! Kõik suuremad pahandused õnnestus siis ära hoida . Seda ma küll ei karda , et praeguse noorkapitalismi ajastul keegi otseselt parke hakkaks kärpima , küll aga on Tallinnas juba mõnda aega silmatorkava hoolimatusega puid raiutud . Meil on ikka idealiseeritud arusaama , et eestlase elu peab metsaservas puude keskel kulgema . Soov puude naabruses elada on meil veres või vähemalt peaks olema . Tänapäevases Tallinna kinnisvaraarenduses on neid metsarahva juuri aga küll väga raske märgata . Nüüd , kui raha määrab aina rohkem , langevad puud kõikvõimalike hoonekruntide ees . Tobeduse tipp on näiteks Tiskre panga all toimunu . Majakarbid on üksteise kõrval tiheli , puudele seal enam ruumi ei ole . Kõik toimub ehitaja raha kriteeriumide järgi . Kinnisvaraarendus algab enamasti metsa mahavõtmisest kusagilt rohelisest linnaservast . Vahel ei soovita isegi parkmetsa endale naabriks . Tekib küsimus : miks siis üldse kolida äärelinna elama , kui seal valitseb kesklinnalik kõledus . Ega Tallinna roheliseks linnaks küll nimetada ei saa . Millal siia viimati mõni park või haljasala rajati ? Kunagi <arv>. aastate algul avanes mul võimalus teha panoraamvõtteid raekoja tornist just haljastuse uurimiseks ja need fotod olid tõesti rohelised . Huvitav oleks praegu korrata neid võtteid ja võrrelda , mis vahepeal on toimunud . Rohelus on ikkagi seotud eelkõige vanade puumajadega ja kui osatakse hoida seda keskkonda , siis on võimalus , et säilib rohkem ka rohelust . Kui puumajad maha tõmmatakse , küllap siis asfalteeritakse ka uute hoonete ümbrus parkimisplatsideks ja järjekordne rohelusesaareke on taas kadunud . Juba Vene ajal küpses plaan teha lauluväljakust Maarjamäe poole kulgeva paekalda ümbrus pargiks . Seda seostati siis muidugi tolle sõjaohvrite memoriaaliga , aga ei tohi unustada , et tegemist on täiesti unikaalse piirkonnaga . Kus veel leiduks parki , mille keskel kõrguks uhke klint ! Praegu on see küll veidi risus ja võsastunud , kuid kerge vaevaga korrastatav . Ma ei arva , et me peaks selle pargi rajamise plaanist loobuma ainuüksi sellepärast , et okupatsiooniajal seostati toda paika meile võõraste punakangelastega . Klindipargi võiks näiteks ühendada lauluväljakuga ja pakkuda peolistele võimaluse veidi jalutada . Praegu on kombeks ajada asju killustatult , mõni linnaametnik peab planeerimist koguni sotsialistlikuks igandiks . Linna harmoonilisest arengust on aga raske rääkida , kui meil puudub ühtne arusaam , millises linnas me elada tahame . Igatahes haljastuse küsimused muutuvad täiesti marginaalseks , kui linna arengut suunatakse krunthaaval . Kunagi pidasid sa donkihhotlikku võitlust Süda tänava kvartali ja seal kasvava hõlmikpuu säilitamise eest . Sa kirjutasid , et hõlmikpuu ei ole üksikobjekt , vaid suhtumise indikaator . Kuidas vaatad praegu neile aegadele tagasi ? Kui donkihhotlikkus tähistab täiesti mõttetut võitlust , siis ta siia ei sobi , sest hõlmikpuu kasvab siiani . Aga hõlmikpuu sündroomiks nimetatud nähtus valitseb seniajani oma pöördtähenduses . Ma ei tahaks selle võimaliku teatri üle enam diskuteerida , aga mulle näib , et kaotanud ei ole me küll mitte midagi . Mulle ei meeldi sugugi see sandi mõttekäik , et Moskva oleks meile andnud või eraldanud teatri . Usun , et suudame ise endale teatri ehitada ja rajada ta sinna , kuhu meile meeldib , kus on parem ja mõistlikum paik . Leedulastel “ õnnestus ” omal ajal Moskvast välja pressida ooperiteater , millega on neil olnud suuri probleeme , sest hoone kandis möödunud aegade pitserit nagu Vaino katedraal , teda on raske majandada ja veelgi raskem tänapäevaseks muuta . Süda tänava kvartalis aga leidub siiani rohelust ja kasvab peale hõlmikpuu veel mõni teinegi põnev puu . Loodan väga , et see jääbki nõnda . Kui suurt ohtu pealetungiv varakapitalism kokkuvõttes Tallinna loodusele kujutab ? Kokkuvõttes on paraku oodata liigilise mitmekesisuse jätkuvat kahanemist . Väheneb võimalike elupaikade arv hulga taime- , linnu- ja putukaliikide jaoks . Kümmekonna aasta eest olin ma väga suur optimist ja idealist , uskusin , et nüüd õnnestub kõik , mis mõistusevastaselt tehtud , õigetesse rööbastesse suunata . Muutused arukuse suunas on aga olnud väga aeglased ja mitmedki olulised pöörded kulgenud suure kriginaga . Ehk aitavad roheluse rollile selgemalt tähelepanu juhtida meie tänavatel keerutavad tolmutormid – kivilinnadele nii tavalised ilmastikunähtused . Tolmu püüdmisega tuleb aga küllaltki tõhusalt toime mosaiikselt paiknev linnataimestik . Kunagi arvestasime haljastuse vajalikku osakaalu linnaosade kaupa , kusjuures arvestusüksuseks oli biomassi hulk kas pindalaühiku või ühe linnaelaniku kohta . Siis aga juhtis Viktor Masing minu tähelepanu sellele , et tegelikult on puude puhul väga oluline näitaja ka kasvukiirus , produktiivsus . Taimede kasvukiirusest oleneb nii hapniku- kui ka süsihappegaasibilanss . Ma arvan , et biomassi hulka ja selle produktiivsust hinnates peaks saama suhteliselt hõlpsasti välja töötada ka sobivad haljastusmudelid ükskõik millise asula jaoks . Praegu on küll säärane olukord , et meil jätkub häid spetsialiste , aga nende hääl ei pääse mõjule . Oht linnaloodusele väheneb kindlasti siis , kui need varakapitalistlikud vatitopid õnnestub otsustajate kõrvadest kuidagi eemaldada . Oleme siis tõdenud , et Tallinna looduskeskkonna tuleviku võti on ikkagi kiiresti vahetuvate poliitikute käes , kes kontrollivad ametnikkonda ( aga Tallinnas võib-olla vastupidi ) . Mis vägi võiks neid mõjutada ? See pole mingi idealism , kui ma väidan , et eelkõige kodanikualgatus . Kellele linn ikkagi kuulub ? Tõusev jõud on kindlasti korteriühistud . Kui nad saavad oma katused remonditud ja soojasüsteemid korda ning fassaadid remonditud , asuvad nad oma õuesid korrastama . Järgnev samm on aga juba maja lähiümbrus , haljastus , elukeskkonna üldine parandamine . Oma linna tunne pole tallinlastel veel kuigi selgelt kujunenud , aga küllap ta on juba sündimas . Praegu tuleks meil jälgida eelkõige seda , et ei tehtaks mõnda parandamatut viga , ei ehitataks täis mõnda paika , kus tegelikult peaks olema park või haljasala .