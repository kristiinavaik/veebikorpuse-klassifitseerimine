96370.url	Mati Raidma Austatud juhataja ! Lugupeetud kolleegid ! Riigikaitsekomisjon arutas eelnõu enne teisele lugemisele esitamist <arv>. ja <arv>. juuni istungil s.a. <arv>. juunil külastas riigikaitsekomisjon koos väliskomisjoniga Kaitseväe Peastaapi , et saada kaitseväe juhatajalt ülevaade kaitseväe välismissioonidel toimuvast . Eelnimetatud kohtumisel käsitleti ka Afganistani missiooni ning kaitseväe valimisolekut käesolevas eelnõus sätestatud missiooniks . Käesoleva eelnõu esimene lugemine lõpetati <arv>. juunil . Ettenähtud tähtajaks muudatusettepanekuid ei esitatud , mistõttu tuleb eelnõu teisel lugemisel lähtuda eelnõu esimese lugemise tekstist . Eelnõu lülitamiseks tänase Riigikogu istungi päevakorda ning ettekandja osas oli riigikaitsekomisjon oma otsuse langetanud varasemalt ehk <arv>. mai istungil , mil komisjon otsustas , et juhul kui eelnõu esimene lugemine lõpetatakse , tehakse Riigikogu juhatusele ettepanek lülitada eelnõu teiseks lugemiseks Riigikogu tänase istungi päevakorda . Hetkel on Afganistanis Helmandi provintsis <arv> Eesti kaitseväelast Ühendkuningriigi <arv>. kergjalaväebrigaadi koosseisus . Eesti üksuse Afganistanis viibimise aluseks on Riigikogu <arv>. aasta <arv>. oktoobri otsus , mille alusel on Afganistanis missioonile lubatud kaitseväelaste maksimaalne arv kuni <arv> kaitseväelast . Eelnimetatud üksuse mandaat kehtib <arv>. detsembrini . Käesolevas eelnõus nimetatud üksus hakkab samuti kuuluma NATO ISAF-i rahutagamismissiooni koosseisu ning selle volitused kestaksid eelnõu alusel kuni selle aasta <arv>. detsembrini . Üksus saab samuti paiknema Helmandi provintsis . Kaitseväe juhatajalt saadud andmetel hakkab Eesti üksus kuuluma Ameerika Ühendriikide <arv>. merejalaväebrigaadi koosseisu . Afganistani presidendivalimiste julgestamise missioon on ühekordne ning edasist rotatsiooni ei toimu . Vähemalt <arv> riiki on teatanud oma osalemisest selles missioonis ja nende hulgas on ka mitmeid mitte NATO riike , näiteks Soome . Riigikaitsekomisjon otsustas s.a <arv>. juunil konsensusega teha Riigikogule ettepanek käesoleva otsuse eelnõu teine lugemine lõpetada , panna eelnõu lõpphääletusele ja Riigikogu otsusena vastu võtta . Tänan ! Helle Kalda Aitäh ! Hea ettekandja ! Kas ma saan õigesti aru , et sinna lähevad uued liikmed , <arv> tükki ? Kas nad on juba ka vastava koolituse saanud või tuleb täiendav koolitamine või on nad enne missioonil käinud ? Mati Raidma Aitäh ! Eelmise eelnõu käsitlemisel toodi see korra välja : tegemist on kompaniiga , kes valmistub ka järgmisel aastal NRF-i koosseisus Balti pataljonis osalema . Nad on kogu treeningutsükli juba läbinud ja juba järgmisel nädalal on neil Lätis sertifitseerimisõppus . Nii et tegemist on väljaõppe saanud ja kokkutöötanud meeskonnaga ning nende hulgas on ka mitmeid Afganistani ja Iraagi kogemusega kaitseväelasi . Marika Tuus Aitäh , austatud juhataja ! Hea ettekandja ! Käesoleva eelnõu rakendumise korral on Eesti üksuste koosseis Afganistanis suhtena meie rahvaarvu tegelikult kõige suurem . Loomulikult oleme nõus sellega , et sinna sõdureid saadetakse , aga kas me peame esinema just selliselt , et meid on seal nagu kõige rohkem , kas meie riigieelarve peab sellele vastu ? Mati Raidma Aitäh ! Kaitseväe missioonide puhul kehtib veel üks loogika . Kaitsevägi on selge ülesehitusega – jagu , rühm , kompanii – ja kui võtta aluseks suhtarv , siis me ei saa lähtuda statistikast ega saata missioonile näiteks <arv>,<arv> kaitseväelast . Missioonile on mõistlik saata väljaõppinud meeskond ehk kas siis rühm , kompanii või suurem üksus . Seekord on valitud kompanii suurus ja see on primaarne , funktsioonikeskne , mitte niivõrd statistikakeskne . Teades nende Afganistanis toimuvate valimiste tõelist tähtsust Afganistani arengule , arvame siiski , et see panus ei ole ülepingutatud . Enn Eesmaa Suur aitäh ! Austatud ettekandja ! Kas Eesti jalaväekompaniil on ka mõningat sõnaõigust täpsema turvamispiirkonna valikus ? Et see Helmandis on , on üldiselt teada , aga valimisjaoskondade vahetusse lähedusse tõenäoliselt hambuni relvastatud mehi ei lubata . Mati Raidma Aitäh ! Kaitseväesüsteemis ei ole läbirääkimiste protsess mitte niivõrd selle missiooni meeskonna keskne , kaitseväelased täidavad ülesannet . Küll on selline läbirääkimine , funktsioonide täpsustamine ja asjaomaste lepingute sõlmimine Kaitseministeeriumi funktsioon , mida ministeerium on ka aktiivselt teinud . Ehk siis need tasandid on natukene erinevad ja lepitakse kokku ministeeriumide ja peastaapide tasandil . Aga nagu märgitud , tähendab see julgeoleku tagamine laiemat mõõdet . Kindlasti on ekslik arvata , et see tähendab konkreetseid valimisjaoskondi ja valimispunkte , valimisprotsessi . Toomas Varek Aitäh , proua Riigikogu aseesimees ! Hea ettekandja ! Kuidas toimub koostöö teiste Balti riikidega , Läti ja Leeduga ? Kuidas nemad panustavad Afganistani presidendivalimiste julgestamisse ? Kas nad on sama avatud , kui meie oleme ? Mati Raidma Suur tänu ! Mis puudutab Afganistani missiooni , siis seal on meie partneriteks Suurbritannia ja Ameerika Ühendriigid . Läti ja Leedu on teistes Afganistani piirkondades ja neil on teised partnerid . Läti ja Leeduga me oleme keskendunud praegu NRF-i formaadile järgmisel aastal ja selles osas käib tihe koostöö . Afganistanis me oleme eri piirkondades erineva turvataseme ja keskkonnaga situatsioonides . Siin meil puudub omavaheline koostöö ja põhimõtteliselt ka vajadus selle järele . Toivo Tootsen Aitäh , hea juhataja ! Lugupeetud ettekandja ! Viimasel ajal on Afganistanile Eesti pressis väga palju tähelepanu pööratud ja ilmselt lausa juhuslikult oli eile väga pikk ja põhjalik artikkel Eesti Päevalehes . Esmaspäeval oli pikk ja hea saade Eesti Televisioonis ja selles saates lõikas kuidagi valusalt kõrva ühe sealse inimese ütlemine , et jah , sõjaväge saadetakse meile siia meelsasti ja kulutatakse raha selle peale , aga et keegi ka ülikooli aitaks ehitada ! Ma usun ka , et kui see mitmekümne aasta jooksul Afganistanis sõjaliselt kulutatud raha oleks kokku korjatud , võiksid need inimesed seal kuldmajades elada . Aga Eesti üritab siiski ka tsiviilabi anda . Milline on see pool , kas sa oskad seda ütelda ? Mati Raidma Suur tänu ! Vaatamata tsiviilpoole väga kõrgele prioriteedile teoorias , ei saa me praegu ilma kaitseväe toetuseta , sest tegelikult on lugematuid fakte , kus ülesehitatud Afganistani koolimajad on jällegi õhku lastud . Niisiis on julgeoleku tagamine seal hädavajalik . Kuid samas on tsiviilpoolde panustamine ja selle panuse suurendamine teravalt päevakorral nii rahvusvaheliselt kui ka meil Eestis ja Eesti on panustanud mitmesse kohta . Teadaolevalt viimane informatsioon on meeldiv ka mulle kui Afganistani grupi juhile siin Riigikogus . Praegu on kavas toetada Afganistani parlamenti konkreetsete projektidega , et aidata edasi arendada Afganistani parlamentaarset tööd . Need on selged märgid , et me vaatame tõesti asja laiemalt . Paraku ei jookse tsiviilmissioonid läbi Riigikogu mandaatide andmise protsessist ja tegelikult võiks Riigikogu mõelda sellele , et vähemalt informatiivses mõttes võidaks käia meile rääkimas tsiviiloperatsioonidest , tsiviilpanustest , mida näiteks paljude Euroopa riikide parlamentides tehakse . Kalev Kallo Aitäh , lugupeetud eesistuja ! Lugupeetud ettekandja ! Mul on teatud määral jätkuküsimus kolleeg Marika Tuusi küsimusele . See vastus ei olnud minu jaoks päris täiuslik selles mõttes , et meil on tõesti rahva arvu kohta suhteliselt kõige suurem sõjavägi Afganistanis . Vastuses te tõestasite , et see sõltub sobilikust ja otstarbekast üksuse suurusest . Aga arvestades meie riigi praegust rahalist olukorda , kas meil ikka oli ilmtingimata vaja viia sinna veel lisaüksust just presidendivalimiste toetamiseks , et jõuaksime suhtarvu poolest maailma esiritta ? Võib-olla oleks võinud seda vältida ? Kes selle otsustas ja kelle initsiatiivil see eelnõu ikkagi Riigikokku tuli ? Mati Raidma Suur tänu ! Pigem on see , et me pöörame tähelepanu presidendivalimistele ja panustame ka sellesse protsessi , selge näide , et me ei ole seal ainult sõdimas ja meile on kõik Afganistani arengud hingelähedased . Oli hea meel kuulda siin eelmise eelnõu järgseid fraktsioonipoolseid ettekandeid , kus toonitati NATO olulisust ja tähtsust . Tuleb öelda , et Afganistani operatsioon on NATO tähtsaim missioon , ehk siis see , et NATO otsustas panustada valimisprotsessi julgeolekusse , tuli rahvusvahelise üleskutsena . Paljud riigid – ja mitte ainult NATO riigid – reageerisid sellele positiivselt . See on jällegi teine toetuspunkt selle otsuse puhul . Ehk me oleme solidaarsed ja panustame vastavalt oma võimalustele , võimekustele ning seda mitte ainult võitluses Talibaniga , vaid ka siis , kui on tegemist lisaväärtustega , praegusel hetkel näiteks sellega , et Afganistanile ülioluline valimisprotsess mööduks võimalikult turvaliselt . Ma ei näe selle otsuse puhul n-ö ülepingutamist . Heimar Lenk Aitäh , lugupeetud eesistuja ! Hea esineja ! Mina jätkan samal teemal , sellepärast et teie vastus ei rahulda . Mina näen küll siin ülepingutatust ja eriti naeruvääristab küsimusele vastamist <arv>,<arv> sõduri mängu toomine . Küsimus on minu meelest täiesti ideoloogiline ja tekib küsimus , kuhu Eesti suundub . Kas me peame saama üheks väikeseks vihaseks militaristlikuks riigiks , kes igale poole oma nina pistab ? Selliseid arvamusi on ajalehtedes viimasel ajal ilmunud , kui te olete juhtunud neid lugema . Sellepärast ma tahaksin teada , kus on see ideoloogiline tagapõhi . Kus see otsustati , et me läheme sinna nii suure kontingendina , tehes rahvaarvu arvestades maailmarekordi ? Kas see ei pane teid siiski mõtlema ? Mati Raidma Aitäh ! Võib-olla kedagi riivas see <arv>,<arv> , aga toome siis välja fakti , et kompanii suurus on üle <arv> inimese ja seda suurust ei saa ei ideoloogiliselt ega poliitiliselt kahandada . Kompanii on see üksus , kes saab iseseisvalt oma ülesandeid täita . Jüri Ratas Suur tänu , austatud istungi juhataja ! Hea ettekandja ! Ma usun , et teil kui riigikaitsekomisjoni esimehel süda rõkkab praegu rõõmust , nähes nii eelmise kui ka selle päevakorrapunkti puhul , kui tõsised on täiskogu saalis arutlused nendel teemadel , mida teie komisjonis arutatakse . Ja see on ainult kiiduväärt . Aga ma tahtsin küsida , kuidas te hindate ohu astet Eesti kaitseväe kasutamisel Afganistani presidendivalimiste julgestamisel , võrreldes tänase missiooniga Afganistanis . Kas see on kõrgem või madalam ? Kas te olete analüüsinud seda ja pidanud nõu spetsialistidega ? Mati Raidma Suur tänu ! Need probleemid on komisjoni istungitel üles tõusnud ja kaitseväe ekspertidega läbi arutatud . Selge , et riskitase on Afganistanis kõrge . Selge , et on võimalik prognoosida riskitaseme tõusu valimisperioodil . Kuid selle vastukaaluks ehk riski maandamiseks on ka see suureulatuslik NATO lisaoperatsioon ehk siis üle <arv> <arv> kaitseväelase saatmine sellesse piirkonda , mis just tasakaalustab seda riskitaset . Mis puudutab küsimusi riigikaitse teemal , siis mul on tõesti väga hea meel . Meil on täna päevakorras veel üks punkt , mis ei ole küll otse missiooniga seotud , ja kindlasti mu süda rõõmustab jälle , kui ma näen ekraanitäit küsimusi . Olga Sõtnik Aitäh ! Lugupeetud ettekandja ! Seletuskirjast loeme , et pärast valimisi on samuti planeeritud varuaeg Afganistanis viibimiseks , et vajaduse korral olla kohal ka kordusvalimisteks . Kordusvalimised võivad toimuda juhul , kui ükski kandidaat ei kogu <arv> % valijate häältest . Sellisel juhul toimuvad kahe parima tulemuse saanud kandidaadi vahel paari kuu möödudes kordusvalimised . Kui tõenäoliseks te peate seda , et Afganistanis tõesti toimuvadki kordusvalimised ? Milline olukord seal on , kui palju on presidendikandidaate ja kas on mõni , kellel on eelis teiste ees ? Mati Raidma Aitäh ! Kuna selle eelnõu arutelu käigus me kahjuks ei jõudnud kooskõlastada küsimusi ja vastuseid , siis ma olen sunnitud vastama , et sellel me komisjoni istungil ei peatunud . Küsimus väljub selle missiooni arutelust . Küll aga loodame tõesti demokraatliku arengu järgmist astet . Kui jälgida rahvusvahelist pressi , siis ega rahvusvaheline üldsus ja riigid ei ole väga rahul , mis valitsusmudel ja millised korruptsiooniprobleemid seal praegu valitsevad . Nii et loota on , et nende valimistega astutakse samm edasi . Mati Raidma Aitäh ! Siin on olemas kokkulepe Ameerika Ühendriikidega , kes toetavad meid mitmesugustes logistilistes küsimustes seoses selle ühekordse missiooniga . Me teeme ka koostööd teiste partneritega . Näiteks väga tõenäoliselt me suundume operatsioonipiirkonda koos Soome kaitseväelastega . Nii et logistikakuludel on paljuski meie partnerite kate . Eldar Efendijev Aitäh , proua eesistuja ! Austatud ettekandja ! Tahaks täpsustada , millise Eesti üksusega on tegemist ja kuidas läks Eesti üksuse ettevalmistus . Mati Raidma Aitäh ! Tegemist on konkreetseks missiooniks valmistuvate üksustega , nende üldnimetus on Estcoy ja numeratsioon on vastavalt sellele , mitmes vahetus parasjagu on . Ettevalmistustsükliga tegeldakse Paldiskis , kus on vastav keskus , vastavad instruktorid . Igaks missiooniks komplekteeritakse konkreetne üksus , pannakse nad koos töötama , harjutatakse ja pärast õppusi on see üksus valmis minema konkreetsesse kohta . Nagu mainitud , on sellel üksusel topeltülesanne ehk siis pärast seda ühekordset Afganistani missiooni on nad järgmise aasta algusest valmisolekus Eestis , et täita NRF-i ees antud lubadusi ja kohustusi . Arvo Sarapuu Aitäh , lugupeetud juhataja ! Hea ettekandja ! Täiendava jalaväekompanii saatmine Afganistani valimiste julgestamiseks läheb maksma <arv> miljonit krooni . Kaitseminister Jaak Aaviksoo on öelnud , et lõplik missiooni maksumus ei ole veel selgunud , kuid Eesti teeb logistilist koostööd oma liitlastega , et loodetavasti kulusid ohjeldada . Nii minul kui usutavasti ka paljudel teistel inimestel tekib nüüd õigustatud küsimus , kui palju see missioon siis ikka tegelikult maksma võib minna ja kas meile sellest hiljem räägitakse . Praegu räägitakse ainult <arv> miljonist kroonist . Mati Raidma Aitäh ! Teie küsimuse lõpp oli tõele päris lähedal selles mõttes , et missioonide puhul on tegemist enne missiooni prognoositava eelarvega ja täpne kulutuste number selgub pärast missiooni . Tegemist on dünaamilise protsessiga ja seda ei saa võtta kui klassikalist eelarve koostamist . Kaitseministeeriumil on olemas oma missioonide eelarve ja selle raames nad ka töötavad , planeerivad ja otsustavad . Kui on huvi , saab pärast missiooni teha järelepärimise ja ma arvan , et siis saab ka väga täpse vastuse . Valeri Korb Aitäh , proua juhataja ! Lugupeetud härra Raidma ! Riigikaitsekomisjoni esimehena võiksite ehk ennustada , millal on Eesti kaitseväe Afganistani-missioonid lõppenud ? Mati Raidma Aitäh ! Kaldun kartma , et ma ei ole sellel ajal enam Riigikogu liige , nii nagu paljudki teist . Tegemist on pikaajalise missiooniga . Praegu tehakse suuri jõupingutusi selleks , et Afganistani enda võimekus areneks võimalikult kiiresti , väga palju panustatakse Afganistani rahvusliku armee ( ANA ) ülesehitamisse , treenimisse , samuti Afganistani politseisüsteemi väljaarendamisse . Ja kõik sõltub sellest , kui kiiresti suudab Afganistani julgeolekustruktuur – kaitsejõud ja julgeolekujõud – saavutada võimekuse kontrollida oma riiki . See on , ma arvan , ainukene ja põhiline kriteerium , mis annab märgi ja võimaldab prognoosida , millal rahvusvahelised jõud saavad välja tulla . Toomas Varek Aitäh , lugupeetud Riigikogu aseesimees ! Lugupeetud riigikaitsekomisjoni esimees ! Nii nagu on seletuskirjas ja te ütlesite ka oma ettekandes , saadab USA Afganistani presidendivalimiste julgestamiseks <arv> <arv> täiendavat sõdurit . Peale selle on veel <arv> NATO riiki lubanud toetada Afganistani <arv> sõduriga ja meie siis täiendavalt <arv> sõduriga . Kas see <arv> sõduri saatmine on meie valitsuse või Kaitseministeeriumi hea tahe või meie koalitsioonipartnerite tungiv soov ? Mati Raidma Aitäh ! See on eelkõige meie julgeoleku- ja kaitsepoliitikast tulenev väga tähtis otsus , mitte tahe ega soov . Need mõlemad on loomulikult ka siinjuures mängus . Tiit Kuusmik Aitäh ! Austatud juhataja ! Hea ettekandja ! NATO ja rahvusvahelise kogukonna sõjalise ja tsiviilpanusega on soov anda Afganistanile positiivne impulss edaspidiseks eluks ja tegevuseks . Mul on palve , et äkki te avate natuke selle impulsi sisu , mis väärtusi lisaks sõjalisele ja tsiviiltegevusele see veel sisaldab ? Mati Raidma Aitäh ! Ma mõistsin , et tegemist on rahvusvahelise sisendiga , mitte pelgalt NATO-ga . Tegelikkuses on Afganistanis tõesti väga lai ring rahvusvahelisi organisatsioone , kaasa arvatud NATO , kes vastavalt võimalustele püüavad oma tegevust laiendada ja suurendada rahvusvahelist panust selle õnnetu riigi ülesehitamisel ning riikliku võimekuse loomisel . Paraku halvab kõike ikkagi halb julgeolekukeskkond , seda eriti Lõuna-Afganistanis , kus ka meie tegutseme . Esimene samm on tagada elementaarne julgeolekukeskkond selleks , et rahvusvahelised organisatsioonid , nagu ÜRO , kuid samas ka Euroopa Liit , saaksid kõik oma programmid avada kogu Afganistani territooriumil . Siin on otsene seos . Seepärast jääb humanitaar- ja arenguabi protsess tagasihoidlikuks . Oma tegevuse kaudu püüab ka NATO seda nišši täita ehk siis NATO vägede kõrval on üles ehitatud PRT süsteem ehk siis igas provintsis on olemas üks rahvusvaheline meeskond , kes keskendub just nimelt tsiviilvõimekuse väljaarendamisele . Nii on ka Helmandi provintsis , kus Välisministeeriumi vahendusel on meil üle aasta olnud mehitatud meditsiinieksperdi koht . See ekspert koordineerib Helmandi provintsi meditsiiniteenistuse ülesehitust ja seda sõltumata militaaroperatsioonidest . Nii et tööd tehakse . Kõik loodavad ja ootavad julgeolekuolukorra paranemist ja see tahe on väga selgelt olemas . Lähiaastatel loodame selles suunas ka mingeid kindlaid arenguid . Ain Seppik Aitäh , lugupeetud juhataja ! Lugupeetud ettekandja ! Ma mäletan teie väga eredat sõnavõttu siin Riigikogu ees , kui te meid pool ööd veensite , et me peame minema Iraaki . Me ütlesime teile , et meid ei taheta sinna . Te ütlesite , et tahetakse ikka küll . Pärast seda surusite oma mõttekaaslastega selle idee muidugi läbi ka . Iraaki me ei jõudnud , kuna meid sinna ei tahetud . Nüüd ma saan aru , et otsuse minna Afganistani ja viia sinna täiendavaid väekontingente on vastu võtnud NATO välisministrid . Kas Afganistani võimud on ka NATO-le või Eestile sellekohase taotluse esitanud ? Kas te olete veendunud nagu Iraagi puhulgi , et see taotlus on olemas ? Kas seekord on selle õigusliku alusega kõik korras , mitte nii nagu eelmine kord ? Mati Raidma Aitäh ! Minu ereda sõnavõtu pikkus sõltub täpselt sellest , kui palju tuleb eredaid küsimusi . Mis puudutab selle missiooni mandaati , siis võib-olla erinevalt eelmisest debatist ma toon välja veel ühe aluse , mida ma oma ettekandes mainisin esimesel lugemisel . Nimelt sellele mandaadile laieneb lisaks varasematele ÜRO Julgeolekunõukogu resolutsioonidele ka <arv>. aasta <arv>. septembril vastuvõetud ÜRO Julgeolekunõukogu resolutsioon nr <arv> . Selles mõttes on operatsioonil topeltkate ja alusdokumendid tulevad ÜRO Julgeolekunõukogust . Kalev Kallo Aitäh , lugupeetud eesistuja ! Hea ettekandja ! Aprilli lõpus oli Berliinis WEU niisugune kollokvium , kus arutati just Euroopa riikide tsiviil- ja militaarmissioonide koostööd Afganistanis , ja pea kõigis ettekannetes kerkis üles põhiprobleem , et see koostöö praktiliselt puudub . Toodi markantseid näiteid , kus tsiviilmissioonid ehitasid koolimaja üles ja järgmisel päeval pommitasid nendesamade riikide militaarmissioonid selle puruks . Avaldati väga tõsist muret , et see koostöö on väga halval järjel , ja just nimelt seepärast , et tsiviilmissioone koordineerib üks ministeerium ja militaarmissiooni teine . Kuidas meil Eestis sellega on ? Ma sain aru , et tsiviilmissiooniga tegeleb Välisministeerium , militaarmissioon on Kaitseministeeriumi osa . Kas Eestis on ka mingisugune organisatsioon , kes neid mõlemaid koordineerib , või on sama probleem , nagu tundub olevat Euroopas tervikuna ? Mati Raidma Aitäh ! Mis puudutab kõige kõrgema riskiga piirkonda , Helmandi provintsi , siis siin on Välisministeeriumi ja Kaitseministeeriumi vahel väga hea koordinatsioon , nad töötavad käsikäes ja ka piirkonnas töötavatel ekspertidel on väga hea koostöö . Mis puudutab teisi projekte , arenguprojekte – ma tõin siin näiteks Afganistani parlamendi toetamise ja samuti on meil üks projekt seotud Kabulis raamatukogu väljaarendamisega – , siis nende puhul lihtsalt puudub vajadus teha Kaitseministeeriumiga sellist koordineeritud koostööd . Riigisisesel tasemel on see hea , riikidevahelisel tasemel , rahvusvahelise organisatsiooni konkreetses mõõtmes on see hea . Probleem on rahvusvaheliste organisatsioonide omavahelises koordinatsioonis , sest nad on kõik oma mandaadis iseseisvad ja see koordinatsioon peab tekkima horisontaalsel tasemel . Keegi ei saa kellelegi ülemaks olla . See on suur rahvusvaheline probleem , ja mitte ainult Afganistani missioonil , kus see praegu on küll kõige teravamani välja tulnud ja seetõttu on ka rohkem debatte . On lootust , et tänu operatsioonile Afganistanis saavutatakse laiem konsensus , kuidas lahendada seda probleemi üleüldse maailmas . Kalle Laanet Aitäh , austatud juhataja ! Hea ettekandja ! <arv> miljonit krooni , mis see missioon esialgsete arvutuste kohaselt väidetavalt maksma läheb , on meie tänases Eesti riigis ääretult suur raha . Üsna palju negatiivseid signaale on prioriteetide seadmise kohta olnud ka avalikkuses . Kui ma vaatan ühte meie järgmist eelnõu ehk <arv>. aasta lisaeelarvet , kus on praktiliselt peaaegu sama suur summa , kui vähendatakse Päästeameti eelarvet . See on loomulikult otsustamise koht . Aga mis tagajärgi võiks sinu arvates tuua Eestile see , kui me seda missiooni Afganistani ei saada ? Mati Raidma Aitäh ! Täpsustuseks ütlen , et tegemist on riigikaitse eelarvega , mis on konkreetne suurus . Seda diskussiooni võiks ju jätkata , et kaitseväelased võiksid aasta rohkem oma saabastes käia ja ühe partii saapaid ostmata jätta jne. Küsimus on kaitse-eelarves . Ei maksaks alustada diskussiooni ja tuua võrdlust , et selle raha eest midagi muud teha , näiteks uus tuletõrjeauto osta . Need on kaks eraldi valdkonda . Kui tuua nüüd juurde riigikaitsemõõde , siis Eesti riigikaitse , lähtuvalt viimastest dokumentidest ja aruteludest , baseerub ju kahel komponendil – need on esmane iseseisev kaitsevõime ja kollektiivkaitse . Mõlemat baaskomponenti tuleb käsitleda võrdselt , arendada ja tagada nende toimekindlus , kui neid vaja on . Kui me räägime kollektiivkaitsest , siis sellistel missioonidel , sellistel partneritevahelise koostöö vormidel on kriitiline tähtsus . Jüri Ratas Suur tänu , austatud Riigikogu aseesimees ! Hea ettekandja ! Ma jätkan natuke seda mõtet , mida Ain Seppik oma küsimuses väljendas . Kui ametikaaslane Ain Seppik seda küsis , siis meenus ka minule , kuidas te olite väga kindel , et me peame sellele missioonile minema ja et meil on kindel kutse Iraaki jne. Siit tulenevalt ma sooviksin küsida teilt seoses selle eelnõuga : kas me võime olla kindlad , et meie sõjamehi , Eesti kaitseväge kasutatakse ainult Afganistani presidendivalimiste julgestamisel , mis toimuvad <arv>. augustil , ja siis mõne nädala pärast naasevad kuni <arv> kaitseväelast kodumaale ? Või võib juhtuda nii , et nad jäävad sinna näiteks x aastaks ? Mati Raidma Aitäh ! Mis puudutab küsimuse esimest osa , siis ma tuletan meelde , et selle kriitikat leidnud eelnõu kohta esitati üks parandusettepanek ja selle esitaja oli Mati Raidma . Selle sisu oli otsene seos kutse saamisega , mis oli ka lõpuks põhjus , miks me sealt välja tulime . Mina näen siin natukene enda õigust küll . Mis puudutab kartust , et meie kontingent jääb sinna , siis ka siin on olemas garantii , eestlaslikult lihtne : kompanii peab asuma <arv>. jaanuarist NATO reageerimisjõudude , NRF-i koosseisus valmidusse asukohaga Eestis ja teist sellist kompaniid ei ole . See on väga pragmaatiline tagatis , et need mehed tulevad aasta lõpus tagasi , saavad puhkuse ja astuvad valmidusse Eestis . Kadri Simson Aitäh ! Lugupeetud ettekandja ! Eesti kaitseväe kasutamine Afganistanis presidendivalimiste julgestamisel läheb meile maksma <arv> miljonit krooni . Ma tulen nüüd sellesama küsimuse juurde , millel te peatusite kaks küsimust tagasi , st selle juurde , et kulu tuleb kaitse-eelarvest . Kas riigieelarve tänases kitsas seisus ei jää seetõttu tegemata mõni muu kulutus , mida oleks vaja teha just nimelt nendeks kaitsekulutusteks , mis on olulised Eestis iseseisva kaitsevõime baasil ? Mati Raidma Aitäh ! Eesti riigikaitse baseerub kahel tugisambal , esmasel iseseisval kaitsevõimel ja kollektiivkaitsel . Need <arv> miljonit suunduvad ühe tugisamba , kollektiivkaitse põhimõtte kindlustamiseks . Kui me keskendume kõigi oma säästmistega kollektiivkaitse optimeerimisele , siis ühel ilusal päeval võib tekkida moment , et mitte ainult lisaeelarvet , vaid kogu oma riigi eelarvet pole meil kellegagi arutada , sest pole riikigi . Nelli Privalova Aitäh , austatud eesistuja ! Lugupeetud ettekandja ! Kas brittide koosseisus oleva Eesti üksuse ja USA üksuse koosseisus oleva Eesti üksuse vahel tehakse omavahelist koostööd ? Mati Raidma Aitäh ! Kaitsevägi , seda eriti missioonipiirkonnas , on väga selge juhtimisahelaga ja ilmselt üks väheseid aktsepteeritud valdkondi , kus demokraatia selgelt puudub . Ehk siis informatsioonivahetus toimub , side toimub , nad on geograafiliselt lähestikku , aga nad alluvad ikkagi konkreetselt jõududele , kelle käsutusse nad antakse . Võib tekkida ehk võimalusi optimeerida logistikakulusid , kui näiteks on võimalik kasutada ühiselt laopindu või logistikakomponente . Eldar Efendijev Aitäh , proua eesistuja ! Austatud ettekandja ! Kuidas te arvate , kui suur on julgeolekuoht Afganistanis presidendivalimiste ajal ? Ja teiselt poolt , kui sinna pole vaja saata mitte ainult vaatlejate missiooni , vaid ikkagi julgeolekut tagada , siis tekib küsimus legitiimsuse valdkonnast . Kuidas te seda hindate ? Mati Raidma Aitäh ! Kiired vastused . Valimisperioodil on risk suur ehk see on ka selgitus , miks pööratakse tähelepanu julgeolekule . Kui see risk suur ei oleks , siis ma arvan , et ka siit Riigikogust oleksid mitmed inimesed suundumas neid valimisi vaatlema , nii nagu seda kõikjal tehakse . Mis puutub valimiste legitiimsusesse , siis jällegi selgituseks , et tegemist pole mitte julgeoleku tagamisega valimisjaoskondades , vaid julgeoleku tagamisega riigi territooriumil , et inimesed üldse saaksid füüsiliselt jõuda valimisjaoskonda , julgeoleku üldise tausta loomisega ja nende võimaluste , et terroristlikud organisatsioonid tõsiselt oma lahingutegevust aktiviseerivad , mahasurumisega . Tegemist on üldise julgeoleku tagamisega ja see ei tohiks mõjutada legitiimsust selles mõistes , nagu küsija arvas . Lembit Kaljuvee Aitäh , proua juhataja ! Hea ettekandja ! Mulle jääb arusaamatuks see number , see <arv> miljonit . See on ju nii väike summa , kui mõelda sellele , mida siin on rääkinud kaitseminister Aaviksoo sellest , et üks missiooni inimene maksab <arv> miljon . <arv> korrutatud <arv>-ga on <arv> miljonit , kui nad on seal pool aastat , siis tuleb ka <arv> miljonit . Miks me püüame ennast petta , panna pea rahaliselt poolelt liiva alla ? Ma ei räägi poliitilisest poolest , minu arvates on see sinna minek meie Kaitseministeeriumi ja Välisministeeriumi töö täiesti suur miinus . Aga miks me püüame ennast ka rahaliselt petta , kas te saate mulle selle kohta vastata ? Mati Raidma Aitäh ! Ma vastasin enne , et missiooni eelarvet on enne missiooni teoreetiliselt võimatu koostada – ma tean seda ka iseenda kogemusest tsiviilmissioonidega . Küll ma kordan aga veel kord ja kutsun teid ka üles , et pärast missiooni tuleks teha konkreetne järelepärimine kaitseministrile , ja siis me saame täpsema pildi ja selgitused juba konkreetse planeerimise ja eelarvestamise eest vastutajalt . Ain Seppik Aitäh , lugupeetud juhataja ! Lugupeetud ettekandja ! Ma kujutan ette , mida kaitseminister vastab – et tahtsime kõige paremat , aga läks nagu alati . See kuulus lause tuleb kindlasti jälle , sest mul on ka niisugune tunne , et see eelarve ületatakse kaks-kolm korda . Minu küsimus tuleb aga Riigikogu otsuse seletuskirjast , kus öeldakse , et senised ettevalmistused on kulgenud edukalt ja valijaid on registreeritud jne. Kuid mind teeb ärevaks see , et kümnes maakonnas , millest pooled asuvad Helmandis , Afganistani lõunaosas , ei olnud julgeolekuolukorra tõttu siiski võimalik registreerimist läbi viia . Teatavasti , kui ma nüüd ei eksi , opereerime meie ka kuskil selles piirkonnas . Mind huvitabki , kuhu meie väekontingent saadetakse . Kas ei hakka sealt tulema jälle selliseid teateid nagu hiljuti , et keegi on Inglismaal ravil ja keegi ei ütle , mis tal viga on , aga meie ju teame , mida raske vigastus Afganistanis tavaliselt tähendab . Nii et kuhu , millisesse piirkonda see missioon läheb ? Mati Raidma Aitäh ! Ta läheb juba mainitud Helmandi provintsi , hakkab geograafiliselt baseeruma väga lähedal praegusele kontingendile . Minu loogika ütleb , et kui maakonnas ei saadud hääletajaid kirja , siis kõigi eelduste kohaselt selles maakonnas X ka hääletamist ei toimu . Millest järgmine järeldus on see , et seal maakonnas ei ole valimiste turvamise mõõde nii oluline , nii raske , kui seda ka öelda pole . Ma ei näe põhjust , miks meie mehed peaksid otse lahingusse minema . Kui aga vaadata selle kontingendi suurust , kes operatsioonialale suundub , ja USA panust , mis samuti kontsentreerub üldiselt Helmandi provintsile ja püüdele saada kontrolli alla võimalikult Pakistani piirile lähedane maa-ala – sellest see jutt täna käib , just nendest maakondadest , kus ilmselt valimisi ei toimu – , siis operatsioon iseenesest on ju märkimisväärselt laiem ja , nagu öeldud , on ju tegelikult kaks tasandit . Üks kontingent on seal ISAF-i operatsioonil juba aastaid ja ta jätkab seal . Nüüd tuleb juurde teine , lisatasand ehk siis valimiste ajaks suurendatakse veelgi jõudude hulka . See ei tähenda kõnealuses kontekstis NATO plaani tõsiselt aktiveerida mingit lahingutegevust või alade kontrolli alla saamist . Aadu Must Lugupeetud juhataja ! Hea riigikaitsekomisjoni esimees ! Teadupärast lõpetas Eesti hiljuti oma missiooni Iraagis , mis oli Eesti kaitseväe juhtidele oluline ka selle poolest , et olime seal USA vahetus alluvuses . Täna meil selliseid missioone , kus me oleksime otseses ja vahetus koostöös USA-ga , vist ei ole . Kas jutuks olev turvamissioon peaks aitama nimetatud lünka täita ? Mati Raidma Aitäh ! See on just nimelt konkreetne koostöö meie partneri Ameerika Ühendriikidega . Konkreetne sõjaline koostöö leiab selleks perioodiks reaalse rakenduse . See on see mõõde . Toivo Tootsen Aitäh ! Mitte ainult mind , vaid ka mitmeid teisi teeb murelikuks see , et meil ei ole siiski väga selget ettekujutust oma missioonide arengust . Hea näide oli Iraak . Kas Afganistanis on lugu teine ? Kas me teame täpselt , kuidas meie tegevus seal edasi areneb , millal miskit asja tehakse , kuidas läheb lugu edasi ja millal me võiksime selle sõjalise missiooni seal ükskord ära lõpetada ? Mati Raidma Aitäh ! See on üks kriisi reguleerimise omapärasid , et ta on planeerimatu protsess . Teda püütakse planeerida , kuid kõik järgmised tegevused sõltuvad arengutest . Eks need arenguetapid on siin vastustes ära toodud . See sõltub sellest , kui kiiresti kasvab ja kui tugevaks saab Afganistani enda võimekus , kui kiiresti saavad rahvusvahelised abiorganisatsioonid alustada seal oma projekte ja töid tsiviilühiskonna toetamiseks , ülesehitamiseks . Nende tegurite summa annab vastuse , mis ajaks me saame planeerida sõjalise missiooni lõppemise . Õnneks on tuua positiivne näide Iraagi puhul , et iga sõjaline missioon mingil ajal ikkagi lõpeb . Loodame ka Afganistanis positiivsele tulemusele , paraku aga mitte nii kiiresti . Valeri Korb Aitäh , proua juhataja ! Lugupeetud härra riigikaitsekomisjoni esimees ! Tahan küsida päris harilike asjade kohta . Kui suur on Eesti sõdurite ja ohvitseride palk missiooni ajal , kes ja kus kindlustas nende elu , selleks et kaitsta teise riigi presidendi valimisi ? Mati Raidma Palk on reguleeritud vastava õigusaktiga . Erinev ja tõsiselt suurem palk on nendel meestel , kes teenivad missioonipiirkondades , ja veel erinev seal , kus on kõrge riskiaste . Kindlustuse garanteerimise oleme ise siin Riigikogus seadusega sätestanud . Põhiline kindlustus ehk riigipoolne kompenseerimine , toetamine juhtumitel , kus inimesed saavad vigastada , kuni halbade juhtudeni , kus kaitseväelased hukkuvad , on sätestatud meie seadustes . Tuletan meelde , et alles hiljaaegu käis ka siit saalist läbi parandusettepanek , kus me tunduvalt tõstsime toetuste määrasid . <arv>. aastate alguses me ilmselt ei kujutanud ette , milliseks kujuneb nüüdisaegne maailm ja milliste riskidega me peame silmitsi olema . Aga me püüame riigikaitsekomisjoniga sammu käia ja hoida kogu sellel protsessil silma peal . Kalle Laanet Aitäh , austatud juhataja ! Hea ettekandja ! Ma tänan kõigepealt eelmise küsimuse vastuse eest eelarve liigenduse poole pealt ! Aga küsimuse põhiline osa seisnes selles , millist rolli võib mängida see , kui meie ütleme praegu ei , näiteks Eesti suhetes teiste riikidega . Mati Raidma Aitäh ! Vastus võib olla väga lühikene : negatiivset rolli . Sest kui vaadata nende riikide hulka , kellel kõigil on praegu raske situatsioon eelarves , majanduses , on nad ikkagi otsustanud panustada ja toetada seda konkreetset missiooni , ning siit tekib solidaarsustunne . Kui me otsustame ütelda ei , siis ütleme selle sõna ka solidaarsustundele . Igal juhul on ka meie tänane eelnõu , otsus väga suure tähelepanu all ja seda protsessi ei jälgita mitte ainult Eesti riigis . Neid sõnumeid oodatakse kõikidest riikidest , kus missiooniotsused on arutuse all . Tiit Kuusmik Aitäh ! Austatud juhataja ! Lugupeetud ettekandja ! Kas selle konkreetse küsimuse ettevalmistamisel on NATO partnerite vahel olnud ka erimeelsusi või on olnud seal täielik üksmeel ? Ja kui erimeelsusi on olnud , siis milliseid ? Mati Raidma Aitäh ! Ainukesena võiks nimetada – see ei ole võib-olla küll väga klassikaline erimeelsus – vahet vajaduse ja võimaluste vahel ning see on olnud juba pikemat aega . Idee , et saavutada suurem panustamine ja tõsiselt võetavad lisandumised ka suurriikidelt , kiirendamaks julgeoleku suurendamise protsessi riigis . Selleks on vaja tunduvalt rohkem lisajõude , kui täna kasutuses on . See on kõige suurem vastuolude ja erimeelsuste küsimus . Kadri Simson Aitäh ! Lugupeetud ettekandja ! Minu eelmisele küsimusele vastates ütlesite väga põhimõttekindlalt , et kollektiivkaitset ei tohi tabada optimeerimine . See eelnõu , mille puhul me räägime praegu Afganistani veel <arv> mehe saatmisest , ei tähenda ju mitte mingit optimeerimist isegi siis , kui ta toetust ei leia . Optimeerimine oleks see siis , kui eelmises punktis poleks NRF toetust saanud või kui oleks lõpetatud Afganistani-missioon Helmandi provintsis või isegi siis , kui me kutsuksime oma üksused Kosovost tagasi . Mul oli paar nädalat tagasi võimalik käia Brüsselis NATO peakorteris , kus öeldi , et you punch over your weight , või et Eesti panustab selgelt üle oma tegeliku rahvaarvu ja suuruse . Kas te julgete täna kinnitada , et sellepärast , kui me saadame <arv> lisameest Afganistani , ei kannata Eestis näiteks ajateenistus või reservkogunemised ? Arvo Sarapuu Aitäh , lugupeetud juhataja ! Hea ettekandja ! Üldiselt on teada , et Iraak suudab oma sõjaväge ja politseijõude rahastada naftarahast . Afganistanis seda ei ole ja kogu tema lugu sõltub tõesti rahvusvahelisest abist . Imestama paneb aga see , et kas siis kohalike sõjaväelaste väljaõpetamine ei oleks odavam kui sõjameeste kohaletoomine näiteks Eestist või mis tahes teisest riigist . Kas teie oskate seda selgitada ? Kas kohapeal väljaõpetamine ei oleks kümneid , kui mitte rohkem kordi odavam kui see , et Afganistani saadetakse kallilt varustatud ja rahastatud , väga kalliks maksma minevaid sõjaväelasi ? Mati Raidma Aitäh ! Teie arvamus on väga õige , otse loomulikult on see kordades odavam . Kuid veelgi tähtsam on , et see annaks riigile võimaluse elada edasi riigina , iseseisva riigina ja oma ressursside najal , mitte välisabiga . Kui me räägime tuleviku sõjalisest koostööst Afganistanis Ameerika Ühendriikidega NATO egiidi all , siis näiteks seesama kohaliku kaitseväe koolitamise idee on üks mitmest , mis on hetkel läbirääkimiste laual . Aivar Riisalu Aitäh , hea juhataja ! Hea riigikaitsekomisjoni esimees ! Julgeolekuolukord Lõuna-Afganistanis ja eelkõige Pakistaniga piirnevatel aladel on viimastel päevadel või kuudel suhteliselt halvenenud . Seetõttu võib seal suveperioodil , kui nad aktiviseeruvad , kindlasti oodata väikest mäsu . Kas kaitsevägi on suutnud riigikaitsekomisjonile natukene juba lahti rääkida ka konkreetseid taktikalisi ülesandeid , mida see kompaniisuurune üksus võiks seal täitma hakata ? Ilmselt ei panda teda Camp Bastionisse ootama , et järsku keegi tuleb kallale . Kas on teada sõna otseses mõttes taktika alused , kuidas teda maastikul rakendatakse ? Mati Raidma Aitäh ! Hea kolleeg ! Reservohvitser kindlasti teab , et mingi osa selle küsimuse sisust on kaetud riigisaladuse looriga . Aga niipalju ma võin öelda , et jah , saadetava kontingendi operatsiooniala , funktsioonide ring jne on juba küllaltki suure detailsusastmega teada . Aadu Must Aitäh , hea juhataja ! Lugupeetud riigikaitsekomisjoni esimees ! Ma palun vabandust , kui mu küsimus ei põhine kaljukindlatel tõdedel või allikatel , aga ometi ma sooviksin natukene laiemat ülevaadet käsitletavast probleemist . Jätkan Arvo Sarapuu küsituga . On olnud põgusalt juttu , nagu oleks NATO nõus delegeerima konkreetselt Eestile ka teatud rolli Afganistani relvaüksuste koolitamisel . Et see on tänuväärne , seda me kõik tunnustame . Aga kas sellel on ka mingeid selgemaid allikaid või on siin tõepoolest tegemist juba mingi konkreetse plaaniga ? Kas sellest on midagi lähemalt teada ? Mati Raidma Aitäh ! Jah , nagu ma juba mainisin , siis Ameerika Ühendriikidega sõjalise koostöö jätkamise läbirääkimiste laual on ühe komponendina ka Afganistani rahvusliku armee ( ANA ) koolitamisprotsessis osalemine . Koolitamisprotsess iseenesest jaguneb kahte , üks on siis teooria ehk sõjakool kuskil turvalises kohas ja teine , mis on tegelikult tähtsam ja efektiivsem , kuid seotud mõningaste kõrgendatud riskidega , on mentorlus ( selle lühend on OMLT ) . Te saate avalikest allikatest täpsema informatsiooni , mis on mentorluse sisu . Lühidalt seisneb see selles , et piiratud rahvusvaheline kontingent elab koos Afganistani armee üksusega , toetab neid nõuga , aitab neid operatsioonide planeerimisel ja annab sellega oma panuse . Helle Kalda Aitäh , lugupeetud juhataja ! Hea ettekandja ! Kui missioonile minnakse , siis antakse ka relvastus kaasa . Milline see on , kas neile on ka raskerelvastus kaasa antud ? Mati Raidma Aitäh ! Relvastus on klassikaline jalaväerelvastus . Raskerelvastust kaasa ei lähe , kui te peate silmas miinipildujaid , mis meil eelmise kontingendi juures efektiivselt töötavad . Siin on funktsioonide jaotus koos partneritega kindlaks määratud . Meil on kaasas soomustatud transpordivahendid Pasid , et isikkoosseis saaks liikuda . Nii et selline on üldine vastus . Vladimir Velman Aitäh , lugupeetud juhataja ! Lugupeetud ettekandja ! On selge , et poliitiline valik toetada Ameerika poolt Afganistanis on juba ammu tehtud . Aga kui juhtub nii , et valimistel ei võida mitte see , keda me oma tääkidega püüame seal võimule upitada ? Mis siis edasi saab , mida meie kontingent seal tegema hakkab ? Mati Raidma Aitäh ! Ma ei ole isiklikult päris kindel , kas me teame seda nime või kas see on teada , keda seal hirmsasti tahetakse kuhugi upitada , viimase aasta kriitilised rahvusvahelised analüüsid-artiklid räägivad natuke teist keelt . Selles mõttes on lootust , et need valimised on demokraatlikud ja valimiste tulemused ei ole sugugi ette planeeritud . Pean kordama , et läheme sinna NATO egiidi all koostöös Ameerika Ühendriikidega ehk siis oleme NATO ISF operatsioonil . Olga Sõtnik Aitäh ! Austatud ettekandja ! Te mainisite oma kõnes , et vist <arv> riiki saadavad turvajaid Afganistani valimistele . Kas te võiksite nimetada , mis riigid need on ? Seletuskirjast ma seda kahjuks ei näe . Mati Raidma Aitäh teile ! Julgen kinnitada , et kõik on väga asjalikud riigid . Riigikaitsekomisjoni sekretariaat edastab teile täpse nimekirja otsekohe , kui ma siit puldist minema saan ja neile sellise ülesande annan . Aivar Riisalu Aitäh , hea juhataja ! Hea kolleeg ! Ma tunnistan üles , et tegelikult ma natukene tean , millise üksuse koosseisus meie kompanii võitlema hakkab , mistõttu ei ole minul isiklikult põhjust kahelda Eesti sõdurite heas väljaõppes , kvaliteedis ja lahinguvõimekuses . Aga kujutame nüüd ette musta stsenaariumi , et meie kompanii saabki lahingus vähe sakkida ehk kannab teatud kaotusi . Kas sulle teadaolevalt on kaitseväel valmis mingi varuplaan , kuidas kompanii uuesti komplekteerida , juhul kui seal peaks olema arvestatavaid kaotusi , et ta oleks jaanuariks valmis täitma uusi ülesandeid ? Mati Raidma Aitäh ! Mul on siiralt hea meel , et sa tead , mida ma tean . Aga ma pakun välja , et see küsimus , mille sa esitasid , on – ja kui ei ole , siis on küll piinlik lugu – väga normaalne punkt operatsiooni planeerimise dokumendis . Seda saab otse loomulikult Kaitseministeeriumi ja kaitseväe planeerijatelt üle küsida . Kui neil reeglistikus ja normatiivides sellist punkti ei ole , siis on planeerijatega midagi lahti . Inara Luigas Aitäh , austatud juhataja ! Lugupeetud ettekandja ! Ma küsin raha kohta . Seletuses on öeldud , et eelarvelisi vahendeid on kulude katmiseks eraldatud <arv> miljonit ja need on täiendavad kulud . Ilmselt on siin saalis sellest ka natuke juttu olnud , aga küsiksin veel üle : kas sa oskad seletada , kust need täiendavad kulud on tulnud , sest eelarve on tõesti väga pingeline ? Kas need on tulnud mõnede teiste kulude arvel või Vabariigi Valitsuse reservist ? Mati Raidma Aitäh ! Need kulud jäävad missioonikulude raamidesse ehk suuri ümbertõstmisi ei ole toimunud . Nende ressursside olemasolu põhjus on väga lihtne . Teadaolevalt Iraagis meie kontingenti enam ei ole . Seetõttu on missioonide eelarves olemas teatud ressurss , mis vabanes Iraagi missiooni katkemise tõttu , ja seda ressurssi saab kasutada sellelsamal otstarbel , mis eelarves oli ette nähtud , ehk missioonideks . Mailis Reps Aitäh , lugupeetud Riigikogu aseesimees ! Hea ettekandja ! Kas te võiksite öelda , kas ja milliseid kulutusi on juba tehtud selle tulevase missiooni jaoks ? Mati Raidma Aitäh ! Ei oska anda täpset vastust . Kuid tundub , et tegemist on sellise väga hea ja targa eesti mõtlemisviisiga . Ehk siis jällegi , kui võtta fakt , et kompanii ettevalmistusprotsess käis ka NRF-i raames , siis võivad need olla kulud mõlema missiooni mõistes . Siit kindlasti ka üks kokkuhoiupunkt . Põhiline kuluallikas , tuleb tunnistada , on ilmselgelt personalikulu oma kõigis väljendusvormides . Aga see algab konkreetsel missioonil . Mailis Reps Aitäh ! Jätkaksin siit eelarve teemadel . Te olete komisjonis selle otsuse eelnõu raames kindlasti arutanud pingelist rahalist seisu laiemalt . Kaitseminister on siin üsna korduvalt öelnud , et tõenäoliselt nii suured kärped võivad kaugemas perspektiivis mõjutada ka meie välismissioone , kuigi esialgu veel mitte . Kas te võiksite selgitada , mida see tähendab , kus koha peal tuleb see piir ja kas näiteks selle missiooni puhul on juba tunda , et esialgsetest ambitsioonidest on vähem välja pakutud jne ? Mati Raidma Aitäh ! Kui ma õigesti mäletan , siis kaitseministri sellesisuline väljaütlemine puudutas rahandusministri pakutud kolmest variandist kõige rängemat lõiget kaitsekuludes , mis reaalsuseks ei saanud . Selles mõttes nii hulluks ei ole asi läinud , aga otse loomulikult on ka kaitsekulutusi tabanud samasugune kärbe nagu kõiki teisi eluvaldkondi , solidaarselt . On selge , et tuleb tõsiselt otsa vaadata kõigile selle valdkonna tegevustele , arengutele ja investeeringutele . Praegu on vähemalt Kaitseministeeriumi poolt signaal , et raske on , aga saadakse hakkama . Ehk siis tänases missioonide planeerimise poliitikas selles osas veel tagasilööke ei ole , aga loomulikult ei ole ressursse ka üle . Aseesimees Kristiina Ojuland Kolleegidel rohkem küsimusi ei ole . Täname ettekandjat küsimustele vastamise eest ! Kolleegid , kas soovite avada läbirääkimisi ? Esimesena saab sõna kolleeg Toivo Tootsen . Palun , kolm minutit lisaaega , kokku kuni kaheksa minutit ! Toivo Tootsen Lugupeetud Riigikogu aseesimees ! Head kolleegid ! Juba eelnõu esimesel lugemisel juhtisin ma tähelepanu sellele , et väga paljude inimeste arvates on Eesti osalus Afganistani rahutagamisel ebaproportsionaalselt suur . Eesti on ainus riik maailmas , kes juba paari nädala pärast kahekordistab – tõsi küll , ainult viieks kuuks – oma osaluse Afganistanis , saates sealse sõja kõige tulisemasse punkti , Helmandisse , lisaks veel ühe kompanii . Kui jätta välja USA , kes viib Afganistani juurde tuhandeid sõdureid , siis juulist alates on Eesti sõdurite osakaal suhtes rahvaarvuga Afganistanis kõige suurem . Paraku näitavad paljud märgid , et ohutumaks nende elu kindlasti ei lähe , pigem vastupidi . Väga põhjalikult on sellel teemal kirjutanud Eesti Päevalehes Holger Roonemaa . Tema kirjutab ka oma artiklis , et julgeolekuolukord Afganistanis ei muutu mitte paremaks , vaid kogu aeg halvemaks . Ja seda võib ütelda , kui lugeda läbi hiljuti avaldatud NATO aruanne Afganistani kohta . Ehkki aruande koostanud NATO ametnikud peatuvad ebamugavaid fakte näitavatel arvudel vaid põgusalt ning eelistavad pikemalt peatuda tsiviil- ja militaarkoostööl , Afganistani oma armee kiitmisel ning veel mitmel mugavamal teemal , peitub seal palju muret tekitavat , kirjutab Roonemaa . Võrreldes üle-eelmise aastaga kasvas <arv>. aastal intsidentide arv kolmandiku võrra , improviseeritud lõhkekehade plahvatusi toimus samuti ligi kolmandiku võrra rohkem . Avalikult räägitakse küll , et üha rohkem juhib Talibani-vastaseid operatsioone Afganistani enda armee ehk ANA , ometi näitab NATO raport , et koalitsioonivägede sõdureid hukkus eelmisel aastal ligi <arv> % rohkem kui veel aasta varem . Loomulikult on samal ajal ka märkimisväärselt kasvanud nende koalitsioonijõudude hulk Afganistanis , aga siiski , nagu te näete , on kaotused seal tunduvalt suurenenud . Üldist olukorda Afganistanis iseloomustab väga hästi ka see , et seni suhteliselt turvaliseks peetud pealinnas Kabulis ning riigi lääneosas on kord samuti käest ära minemas . Jah , räägitakse , et Talibani mõjuvõim liigub Kabulile üha lähemale , aga tegelikult on sellest Talibani lähemale liikumisest veel suuremaks probleemiks lokkav kuritegevus . Inimröövide ning palgamõrvade arv kasvas mullu poole võrra . Kui veel mõni aasta tagasi julgesid lääneriikide diplomaadid liikuda pealinnas ilma soomustatud auto ja turvameesteta , siis nüüd on seis teistsugune . Seni rahulikuks peetud Lääne-Afganistani Herati provintsist otsustasid Saksa investorid turvakaalutlustel põgeneda , kusjuures nad suundusid enda sõnul märksa ohutumasse Iraaki . Mõtlemise koht ! Ja ikkagi sõidab mõne nädala pärast Afganistani veel teine Eesti jalaväekompanii , ülla eesmärgiga turvata augustis toimuvaid presidendivalimisi . Eesti peaminister Andrus Ansip oli üks esimestest , kes aprillis Strasbourgis toimunud NATO <arv>. aastapäevale pühendatud tippkohtumisel ruttas julgelt lubama lisavägede Afganistani viimist . Tõsi , tookord oli juttu rühma saatmisest , nagu ajakirjandus kirjutas , ja sellele pidi kulutatama umbes <arv> miljonit krooni . Nüüd teatavasti on tegemist terve kompanii saatmisega . Selle miinuseks on muidugi suur kulu , aga kompanii saatmisel on tegelikult tõesti ka omad plussid . Kui nn tavapärane kompanii tegutseb juba sissetöötatud rütmi järgi brittide alluvuses , siis samasse Helmandi provintsi suunduv uus üksus alustab koostööd ameeriklastega . Teatavasti saadab USA just praegu Helmandisse tuhandeid merejalaväelasi ja on selge , et puhkusereisile need mehed ei sõida . Nii nagu öeldud , Eesti <arv>. jalaväekompanii asub ülesandeid täitma just Ameerika merejalaväelaste kõrval , ja ma julgen arvata , et see on nendele meestele üsna heaks õppuseks ja treeninguks , ei ole midagi teha . Kohtumisel kaitseväe peastaabis kinnitati meie riigikaitsekomisjoni ja väliskomisjoni liikmetele , et koalitsioonijõudude sõdurid , nende hulgas ka Eesti kaitseväelased , ei lähe , püss käes , valimiskasti juurde seisma . See ülesanne jääb ikkagi Afganistani politseile . Järgmise ringi turvalisuse eest peaks hoolt kandma ka Afganistani enda armee . Koalitsioonijõududel on siis tõepoolest see kõige laiem turvalisuse tagamine ja ekstreemolukordadeks valmisolek juba terve riigi ulatuses . Ajakirjanduses on juttu olnud , et hiljuti Afganistanist naasnud Eesti kontingendi ülema kolonelleitnant Sten Reimanni sõnul alustab Taliban rünnakute planeerimist üldjuhul vaid paar-kolm päeva varem . Seetõttu pole praegu tõesti parima tahtmisegi juures võimalik kindlalt väita , kui suur sõda või möll seal augustis lahti läheb . Tõepoolest , seda ei tea keegi . Ühe hea märgina nimetab Sten Reimann siiski seda , et valijate registreerimine möödus palju rahulikumalt , kui seda loota julgeti . Koalitsioonivägede ülesanne ongi tema sõnul teha kõik mis võimalik , et selleks ajaks , kui Taliban augusti algul ärkab , ei ole neil enam suurt jõudu midagi ette võtta . Keskerakonna fraktsioon ei väida , et Eesti ei peaks Afganistani presidendivalimiste turvamisel lisajõududega osalema . Aga paljud meie hulgast küsivad , kas me peame seda tegema terve kompanii ulatuses ja selliste kuludega ajal , kus meeleheitlikult otsitakse eelarves kärpimiskohti ja löögi alla on sattunud kõige nõrgemad ning kus isegi matusetoetusele tahetakse kriips peale tõmmata . Aitäh ! Aivar Riisalu Hea eesistuja ! Head kolleegid ! Taas kord võtan ma endale õiguse kehastuda keskerakondlikuks sõjajumalaks – sellel lihtsal põhjusel , et mina ei julge mitte mingil juhul vastanduda nendele Eesti sõduritele ja nendele Eesti riigi otsustele , kes on teinud meie jaoks prioriteetseks missiooni Afganistanis . Olles elanud pika elu ja kogenud üht-teist ka ühest teisest Afganistani sõjast , mäletades väga selgelt , kuidas see lõppes , ei ole ma väga kindel , et me ei osale täna sõjas , mis lõpeb täpselt samamoodi . Sest juba <arv>. sajandil on üks Briti kindral öelnud , et Afganistani ei ole võimalik võita , teda on võimalik ainult kaotada . Kas sõduril on õigus arutleda selle üle , et sõda , millesse ta on läinud – on ta läinud sinna siis vabatahtlikult või on ta sinna mobiliseeritud – , on vale või õige sõda ? Sõdur selle üle ei arutle . Seda vähem saame meie täna panna peaaegu et tänavakeeles öeldes tanki neid sõdureid , kes on vabatahtlikult otsustanud kaitsta tegelikult Eesti riigi iseseisvust . Aga meeldib see meile või ei meeldi – maailm meie ümber on nii palju muutunud . Me mäletame ju möödunudsuviseid Gruusia sündmusi . Ning kahjuks on osalemine NATO-s meie ainus julgeoleku pant . Ma lähen alati ajaloos tagasi , kui ma räägin kirglikult nendel teemadel . Tahan tuletada meelde Narva lahingut , mis kestis kaheksa kuud , alguse sai ta <arv>. jaanuaril ja lõppes <arv>. septembril vägede väljatõmbamisega Sinimägede ehk Tannenbergi liinilt . Selles sõjas oli meil suur liitlane ja selles sõjas näitas eestlane , milleks ta on võimeline , kui ta kaitseb oma kodu . Tänased Eesti sõdurid ju tegelikult kaitsevad seal kaugel väga selgelt oma kodu . Maailm on ajaloo kirjutanud selliseks , et Teise maailmasõja Verduni , milleks Narva lahingut võib nimetada , ei peeta sõjaajaloos mitte millekski . Seda kaheksat kuud kitsal maaribal ei peeta ajaloos mitte millekski . Eelmist Afganistani sõda ei peeta ajaloos mitte millekski . Selles osales üks suurriik , mille territooriumil meie olime sunnitud elama . Kas juhtub nii , et ka seda Afganistani sõda , kus me nüüd osaleme , ei pea maailm mõne aja pärast mitte millekski ? Võib juhtuda küll , aga just sellepärast me peamegi sõdima , et seda ei juhtuks . Vaadake , mis toimub praegu Pakistanis . Kui Pakistanis oli president , kes oli küll sõjaväelane , aga samas kindla käega valitseja , hoidis ta selle riigi kontrolli all ja meile tundus , et regioonis on kõik peaaegu et korras . Tänaseks on Taliban suutnud suure osa Pakistani territooriumist ka enda mõjuvõimu alla saada . Aga , head kolleegid , kas teil on meeles , et Pakistan on tuumariik ? Ma ei taha elada maailmas , kus ma igal hommikul ärgates pean mõtlema , kelle käes on tuumakohver või kelle käes on see pomm ja kes võib olla see fundamentalist , kes otsustab selle õhkida ! Kas ta on sõitnud sellega rongiga kuhugi natuke eemale ja õhib selle minu kodu lähedal või ta õhib selle seal kohapeal – vahet ju enam ei ole . Tänapäeva relvastuse tagajärjel me elame piirideta maailmas . Ei ole nii , et meil siin Põhjalas on turvaline , las nemad seal lõikavad üksteist , meisse see ei puutu . See puutub meisse vägagi . Vaieldamatult on meie roll järjest ebapopulaarsemaks muutuvates sõjalistes konfliktides inimestele selgitada , miks me seal osaleme . Loomulikult on suurtel poliitilistel jõududel õigus oma siseringiski jääda eriarvamusele , aga eriarvamusele ei jää ka kindlasti minu head kolleegid Keskerakonnast . Ma rõhutan , et ma räägin siin praegu kui kodanik Aivar Riisalu . Aga minu kolleegid tegelikkuses ju ka saavad aru sellest , et see on vajalik , iseküsimus on , kui intensiivselt me seda vajadust tõepoolest kasutame . Igal juhul peame olema toeks nendele meestele , kes tegelikult lähevad nendesse sõjakolletesse , kuhu on otsustatud minna . Eelmiselt missioonilt tuli tagasi üks minu väga hea kamraad , tubli Kaitseliidu allohvitser . Ta ei ole enam esimeses nooruses mees , aga ma tundsin teda kui heatujulist ja rõõmsameelset kamraadi . See pool aastat oli selle mehe näkku tõmmanud nii mõnegi kortsu . Ja ütleme nii , et natukene sõjaväeelu nuusutanud inimesena teades , mida küsida , ma sain aru , miks tema nägu oli keskmisest tõsisem . Meie ühiskond peab olema valmis , et nendest sõjakolletest tulijad võivadki kujuneda ühiskonna jaoks probleemiks . Meil on juba olnud esimesed juhtumid , kus inimene väidab , et ta nägi kõigis oma sõprades basmatše või modžaheede või taliibe või keda iganes . Me peame olema selleks valmis , aga iga rahva kohus on aidata neid inimesi , kellel selline neuroos on tekkinud . Vaatamata sellele jään ma seisukohale , et see sõda on meie jaoks kahjuks möödapääsmatu . Sellel lihtsal põhjusel , et täna nemad , homme meie . Ja kui kellelgi on täna illusioon , et me elame maailmas , mis ongi kõiges kokku leppinud , kus keegi mitte kunagi teist inimest enam sõjaliselt ei ohusta või ära tappa ei taha , siis meenutame taas kord septembrit <arv> , meenutame augustit <arv> , ja edasi ei olegi mul vaja rääkida . Aseesimees Kristiina Ojuland Aitäh ! Kuna kõnesoove rohkem ei ole , siis sulgen läbirääkimised . Eelnõu kohta muudatusettepanekuid laekunud ei ole . Võime asuda eelnõu lõpphääletuse ettevalmistamisele . Head kolleegid , panen lõpphääletusele Vabariigi Valitsuse esitatud Riigikogu otsuse " Eesti kaitseväe kasutamine Afganistani presidendivalimiste julgestamisel " eelnõu <arv> . Palun võtta seisukoht ja hääletada ! Hääletustulemused Ettepaneku poolt hääletas <arv> Riigikogu liiget , vastu oli <arv> , erapooletuid ei olnud . Eelnõu on otsusena vastu võetud . Head kolleegid , palun tähelepanu ! Mul on teile järgmine teade : Vabariigi Valitsus on algatajana võtnud tagasi eelnõu <arv> . Seega langeb meil praegu välja <arv>. päevakorrapunkt .