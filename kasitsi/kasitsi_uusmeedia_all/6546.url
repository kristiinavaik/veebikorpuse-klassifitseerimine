6546.url	Siiski tundub mulle , et kolm ülal lingitud “ elulugu ” ei olegi ju tegelikult elulooraamatud . Isegi Anne Veesaar on liiga noor , et oma elu kokku hakata võtma , Nastjast rääkimata . Pigem võiks neid nimetada persooniraamatuteks – keskendutakse küll ühele inimesele , kuid teemaks pole niivõrd elulugu ( sünnist surmani , kronoloogiline ) kuivõrd mingid hetked , nopped , mõtted . Näiteks Nastja raamat küll jutustab ka Nastja perekonnast ja lapsepõlvest , kuid põhiline fookus on tema ande avaldumisel ja arengul . Samamoodi puudutatakse Kivisaare raamatus lapsepõlve , kuid fookus on siiski selgelt fotograafiks kujunemisel ning fotodel . Vaielda selle üle , kas need on halvad või head , väärtuslik või väärtusetu kirjandus , ei ole minu meelest mõtet . Kirjandusteadlane Janika Kronberg kommenteeris “ Vabariigi kodanikes ” nii : “ Meie keskel elavate inimeste elulooraamatute väärtus aja jooksul tõuseb . Aastakümnete pärast loetakse neid teise pilguga . ” Sellistest teostest moodustub huvitav kultuurikiht , ütleb ta ning minagi arvan , et hetke jäädvustajana on need raamatud väärtuslikud . Teisalt aga on elulooraamatutest sündinud kummaline n-ö ühekordselt kasutatava kirjanduse liik – raamat ostetakse , loetakse ühe õhtuga läbi ning jäetakse riiulisse , kust teda vaevalt teist korda kunagi välja võetakse . Ühekordselt kasutatav kirjandus on hoopis pikem teema , sellest mõtisklen veidi hiljem edasi . Praegu aga tahaks lugejalt küsida : milline on teie suhtumine elulooraamatutesse ? <arv> kommentaar artiklile “ Persooni- ja elulooraamatud ” Valdav osa elulooraamatuid paistab kannatavat sisutühjuse all ; ei ole inimesel midagi enda kohta rääkida ega teistel tema kohta . Erandeid kohtab harva , nt Enzo Restagno “ Arvo Pärt peeglis ” , milles huvitavale vestlusele järgneb mitu sügavahaardelist artiklit Pärdi loomingu kohta . Kõige suurem elamus elulooraamatute vallast oli mulle aga hoopis Robert Dalleki Kennedy-biograafia , kus isegi Kennedy noorpõlve avatakse arvukate allikate ja vaatenurkade alt , hilisema karjääri analüüsi põhjalikkusest rääkimata . Ma arvan , et elulooraamatutesse tuleks suhtuda rahulikult Aastaid tagasi Londonis oli minugi üllatus suur , kui nägin raamatupoes pea riiulipikkust raamatuterida Julie Andrewsi eluloost , kõik erinevad teosed . Tegemist on bisnesega , toode müüb – tuntud inimene ja vajadus piiluda tema ellu on mõistetav . Eestis on see nišš lihtsalt hiljuti avastatud . Ja iga kirjastus üritab saada oma tükikese . Erinevad kuulsused , erinevad autorid , erinevad müüginumbrid . Kuna ma ei ole ise ühtegi kaanest-kaaneni lugenud , siis ei oska tasemeid võrrelda , olen sirvinud vist Helgi Sallo ? ja Reet Linna raamatuid . Hiljuti ostsin Kukumägi raamatu , sest persoon on huvitav ja autor on minu meelest hea kirjutaja . Ma ostan raamatuid üsna palju , aga ammu enam ei julge ma haarata riiulitelt üksnes pealkirja järgi meeldivat . Vaatan , kes on autor , kes tõlkija/toimetaja ja milline kirjastus on raamatu välja andnud ja siis ka mõtlen pikalt . See viimane jutt ei käi otseselt elulooraamatutest . Aga ma arvan , et on hea , kui on valik . Kellele popmuusika , kellele klassika . Kas elulooraamatute puhul on tegemist kirjandusega , sellele annab arutust aeg , siis on näha , mis jääb pinnale . Ise olen lugenud paari head teost nt Chaplini elulugu , Bergmani “ Laterna magica ” , Marina Vlady raamat Võssotskist . Ah jah , kingiks saadud Eino Baskini raamatut lugesin ka , kuna selle autor on mu sõbranna , siis ma selle kohta avalikult kommentaare ei jaga . Nähtavasti olen lugenud mõnda raamatut mõnest Hollywoodi staarist ja eraldi teema on ajaloolised kangelased , neid olen lugenud üsna mitmeid . Seega teema on lai . Üks terav probleem , mis minu meelest nendest praeguste edetabelite raamatutest esile kerkib , on inimeste privaatsus . Oletame , et minu lähedane sugulane on avaliku elu tegelane ja ta otsustab oma alust pihtimusloo lasta teha/kirjutada . Ja kirjutab seal seikadest minuga , nt nukkudega mängimisest kuni poistega kurameerimiseni välja . Sellisel puhul tunneksin ennast teravalt puudutatuna . Et on tungitud minu privaatsusesse , kõikidele on lugemiseks midagi , mis on mulle isiklik . Mitte , et mul oleks midagi häbeneda , aga ma tahan ise valida , keda oma tegemistesse pühendan . Kuidas kaitsta neid lapsi , eksmehi/naisi , sõbrannasid , kellest kirjutatakse ? Kas siin oleks abiks andmekaitseseadus , et raamatu tohib avaldada <arv> aasta pärast ? Samas kirjastusel on oma kasumit praegu vaja . See on arutamist vääriv teema . Et siis sellised hajali mõtted… Ah jah , meelde tuli ! Mihkel Raua raamatu ostsin ka ja lugesin läbi . Las ma mõtlen , mida öelda . Mihkel Raud mulle inimesena väga sümpatiseerib . Ei oska öelda ei halba ega head . Aga ma arvan , et see raamat võiks olla lugemiseks vanemale koolieale just rõhuga alkoholiprobleemil . Et alkoholism on salakaval ja hiiliv haigus . Et pidev pummeldamine võib lõppeda valusalt . Aga ma nüüd lõpetan oma puterdamise . Kusjuures Raua raamat on jällegi üks , mida ma elulooraamatuks ei nimetaks , vaid pigem just selliseks hetke püüdmise raamatuks – on ju tema üks põhiväärtusi ajastutruudus ja ausus , mis sama põlvkonna lugejatele pakuvad magusat äratundmisrõõmu , noorematel aga avavad silmi ja ehk ka panevad mõtlema . No ei saa neid niimoodi yhte punti siduda . Jaan Kross oli huvitav , Ariste ja Vaarandi samuti . Mihkel Raud oli kindlasti hariv , aga kulutatud ajast on kahju . Suuremat osa ei võta kättegi . Nii et kuidas keegi . Me kõik vajame eeskujusid , nii iidoleid kui hoiatavaid näiteid . Nii et mina usun , et elulugude lugemine muudab – vähemalt võib muuta – lugejat paremaks inimeseks . Seega on suhtumine puhtalt positiivne . Bettyle , privaatsusest : see on aktuaalne teema , aga ( eluloo)raamatud on siin kõrvaline nurgatagune . Iga moodne noor peab praegu blogi . Pooled neist kirjutavad rahu ja mõnuga , et sõbranna X läks peolt koju uue poisiga , olles enne vanale öelnud ühte , teist ja siis veel kolmandat . Ja fotoalbumis on neil sama avalikult väljas nii sõbranna kui mõlema poisi pildid . Raamatutel on toimetamine ja trükkimine ja veel sada muud vahe-etappi , öeldud sõnast valmis paberini on pikk maa , aga blogikanne ilmub netti hiireklikiga ja tagasi võtta seda on tüütult raske . Samas järeldusi teha selle info pealt ebamugavalt lihtne ; vaata ( või siis ära vaata ) , kuidas I&amp;I KaurHansoni netituttavaid sildistavad . Mulle tundub , et elulooraamatud , mida Anu tabavalt pigem persooniraamatuteks nimetaks , kajastavad postmodernsuse ühte tahku . Maailma inforuum ja -kommunikatsioon on muutunud . Maailm on internetiseerunud , infohulk ja selle talletumise viisid kasvanud meeletult . Igaüks võib teha blogi ja olla ajakirjanduse staar . Isegi tõeliste ajalehete ajakirjanikud võivad teha lugu ükskõik millest ! Sellest , kuidas tundmatul volikokku kandideerival naisel on liiga seksikad pildid netis või kuidas presidendiproua tomatit toidupoes ostis . Samamoodi peavad ka väga paljud teised vajalikuks ilmutada enda sulest lugematul arvul teoseid . Millest iganes ! Kellelegi ehk ikka huvi pakub . Varem pidi sa tõesti keegi olema , et meediasse saada . Enam mitte . Ma ei pea seda muutust otseselt pahaks , samas on infomüra kasv siiski koormav . Palju keerulisem on leida sisukust pahna seest . Isegi Postimehe kollane veerg uputab mõttetutest uudistest ja persoonidest . Blogidest ! See on veel hullem ja analüüsimatum teema . Ise külastan kahte blogi : üks on fotobloog ja teine ühe tuttava veebikülg , kuhu ta kirjutab naljakaid ütlemisi . Samas tean neid blogipidajaid , kes on tõesti süüdimatud ja pröötsatavad kõik avalikkuse ette . Vabandan keelekasutuse pärast , aga see väljend tundus siia sobivat . Mulle meenub filmiklasssika , kus professor teeb naljatleva ähvarduse “ …ma panen su laulu sisse kinni ja sealt sa välja ei saa… ” . Tsitaat pole kindlasti korrektne . Tänapäeval on see , et kui sa kellelegi varba peale astud , siis pannakse sind blogisse kinni ja sealt sa enam välja ei saa . Minu tutvusringkond on mõõdukalt kirju ja seal pole palju moodsaid noori , aga mitteblogipidajaid on seal <arv> % . Kui keegi leiutab vahendi , kuidas saaks blogides reguleerida privaatsust , siis see oleks tõesti mitte kohalik , vaid kogu netimaailma Nokia . Ma ei mõtle seda , et inimesed peaksid oma mõtetest lahti ütlema , aga just sellisel juhul , kui kellegi kohta on mingi lugu üles riputatud , kes pole selleks ise nõusolekut andnud .